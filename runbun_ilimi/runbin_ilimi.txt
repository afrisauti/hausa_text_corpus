Matsayin Sana’o’in Gargajiya na Hausawa Jiya da Yau: Ƙalubale ga Matasan Wannan Zamani na Bashir Aliyu Sallau, Ph.D. (Sarkin Askar Yariman Katsina Hakimin Safana), Babban Darektan Hukumar Binciken Tarihi da Kyautata Al’adu ta Jihar Katsina – Tarayyar Nijeriya Kuma Ɗangaladiman Farfesan Al’adun Hausawa Sashen Koyar da Harsunan Nijeriya da ke Jami’ar Umaru Musa Yar’adua Katsina Takardar da za a Gabatar a Babban Taron Al’adun Hausa na Ƙasa da Ƙasa (FESTICHA, INTHACFEST, TAHAKA) a Ouagadougou – Burkina Faso Daga Ranar 07 Zuwa 11 ga Watan Disamba, 2018 
TSAKURE 
Tun shekaru aru-aru da suka gabata kafin shigowar Turawa ƙasar Hausa mutanen wannan ƙasa suna da ingantattun hanyoyin da ke taimaka wa tattalin arzikinsu domin dogaro da kai, waɗanda suka haɗa da noma da kiwo da fatauci da sana’o’in gargajiya irin su ƙira da dukanci da rini da saƙa da sassaƙa da jima da wanzanci da fawa da ɗori da sauransu. Tarihi ya bayyana cewa, al’ummar Hausawa mutane ne masu ƙwazo da ƙoƙarin yin ayyukan da za su taimaka wa rayuwarsu yadda za su zama masu dogaro da kai. Wannan dalili ne ya sa a kowane gida da mutum ya ziyarta a ƙasar Hausa, zai tarar mutanen gidan na yin ɗaya daga cikin waɗannan sana’o’i da aka ambata a sama. A wancan zamani za a tarar matasa ne a gaba-gaba wajen tafiyar da waɗannan sana’o’i a inda za a tarar wasu sun mallaki masana’antu na gargajiya don sarrafa kayayyaki daban-daban waɗanda suke sayarwa a kasuwanni na cikin gida ga masu sayen ɗai-ɗaya da kuma masu yin sari don kaiwa kasuwannin da ke maƙwabtaka da ƙasar Hausa na kusa da na nesa. Haka kuma, za a tarar wasu daga cikin waɗannan matasa an ɗauke su domin yin ƙodago a ire-iren waɗannan masana’antu. Shigowar Turawa ƙasar Hausa a cikin ƙarni na 19 da kuma farkon ƙarni na 20 wanda ya haifar da samuwar ilimin zamani (boko) ya kawo babban sauyi wanda ya shafi yadda ake tafiyar da waɗannan sana’o’in gargajiya na Hausawa, don kuwa matasan ƙasar Hausa sun yi watsi da waɗannan sana’o’i suka mayar da hankali wajen samun aikin gwamnati ko na kamfanoni waɗanda Turawa suka kawo a ƙasar Hausa. Yau da kullum ana samun ƙaruwar matasa waɗanda suka kammala karatun sakandare da na gaba da sakandare da ma na Jami’a, sai yawansu ya riƙa ƙaruwa sosai wanda ya haifar da cikowar masu neman aiki a ma’aikatu da hukumomin gwamnati da ma kamfanoni.Wannan ya sa matasa masu yawan gaske duk da suna da ilimin zamani suka rasa wuraren da za su sami aikin da za su yi. Saboda haka ne, wannan takarda za ta yi tsokaci ne kan sana’o’in gargajiya na Hausawa dangane da yadda matasan ƙasar Hausa suka yi watsi da su suka taɓarɓare yadda a wannan zamani har wasu na neman mutuwa a manta da su. 
Gabatarwa 
Dukkan al’ummar da take son zama lafiya da ci gaba mai ɗorewa da bunƙasa dole ne ta yi riƙo da ingantattun hanyoyin zamantakewarta waɗanda suka danganci abubuwan da ta gada tun iyaye da kakanni musamman waɗanda suka shafi sana’o’in gargajiya da aka gada waɗanda su ne, a zamanin da ya gabata kafin shigowar wasu baƙi, suka taimaka wa tattalin arzikinta ya bunƙasa har ya dogara da kan shi. Tarihi ya bayyana cewa, ƙasashen da a yau ake kira waɗanda suka ci gaba ta fuskar kimiyya da fasaha da ƙere-ƙere, ba haka nan suka tsinci wannan ci gaba ba, sun same shi ne ta hanyar gudanar da binciken da ya taimaka musu bunƙasa abubuwan da suka gada iyaye da kakanni yadda ya tafi daidai da zamanin da muke ciki a yau. Dangane da haka, idan muka waiwaya muka dubi yadda sana’o’in gargajiya na Hausawa suke a jiya za mu amince da cewa, idan aka gudanar da ingantaccen bincike a kansu aka kuma ƙara bunƙasa su, za su taimaka wa tattalin arzikin ƙasar Hausa da ma na Tarayyar Nijeriya ya ƙara bunƙasa yadda za a ƙara samun kuɗin shiga ga wannan ƙasa. Wannan kuwa ya faru ne saboda tun kafin shigowar Turawa da wasu baƙi cikin ƙasar Hausa, Hausawa na yin fataucin kayayyakin da aka ƙera ko aka sarrafa  a ƙasar Hausa zuwa wasu sassa da suke maƙwabtaka da wannan ƙasa ta kusa ko ta nesa. Irin wannan fatauci ya taimaka matuƙa gaya wajen bunƙasar tattalin arzikin ƙasar Hausa a wancan zamani. Shigowar Turawa ƙasar Hausa da kuma irin yadda suka kawo sauye-sauye, sun taimaka wajen sauya tunanin wasu Hausawa musamman matasa waɗanda suka yi watsi da yin ire-iren sana’o’in da suka gada, suka ɗauki tsarin ayyuka a ma’aikatun gwamnati da kamfanoni waɗanda Turawan suka kawo. Wannan al’amari ya taimaka matuƙa gaya wajen raunana ko ruguza wasu daga cikin sana’o’in gargajiya na Hausawa a wannan zamani. Hakika, wannan al’amari ne da yake bukatar a yi masa karatun ta natsu don warware matsalolin da matasanmu suke fuskanta na rashin ayyukan yi a wannan zamani.  
Ƙasar Hausa da Mutanenta 
Yana da matuƙar muhimmanci kafin a tsunduma cikin wannan batu a bayyana inda ƙasar Hausa take da kuma mutanen da suke zaune a wannan wuri. Ƙasar Hausa ta asali tana a Afrika ta Yamma ne,a farfajiyar da ke tsakanin hamadar Sahara da dazuzzukan da suka doshi gaɓar tekun Atlantika daga kudu.Kuma ana kiran ƙasar da sunan Sudan ta Yamma,watau tsakanin Tafkin Cadi da gwiwar Kogin Kwara a can Yamma (Alhassan,1981:1). 
A wata faɗar kuma an bayyana cewa Ƙasar Hausa tana shimfiɗe ne a can  Arewacin Nijeriya da kuma kudancin Jamhuriyar Nijar a cikin  Afrika ta Yamma.Daga Gabas ta yi iyaka da ƙasashen Borno.Daga Yamma ta yi iyaka da ƙasashen Dahomey a gaɓar Kogin Kwara.Daga Arewa ta yi iyaka da ƙasar Adar a cikin Jamhuriyar Nijar.Daga wajen Kudu kuma ta yi iyaka da ƙabilun Gwari da kuma ƙabilun kudancin Zariya da na Kudancin Bauci   (Ibrahim,1982:1). 
A wannan zamani a iya cewa Ƙasar Hausa yanki ne wanda ya mamaye dukkan Jihar Katsina da Jihar Kano da Arewacin Jihar Kaduna da wasu ɓangarori na Jihohin Bauci da Gwambe da Neja da kuma kudancin Jamhuriyar Nijar. Idan aka tayar da saiti daga Arewa zuwa Kudu ƙasar Hausa ta fara daga Azbin har ya zuwa kusurwar Arewa maso gabas da tsaunukan Jos.Daga nan sai ta shararo ta yi Yamma har zuwa wurin da Kogin Kaduna ya yi wani babban doro. Daga nan kuma sai ta malala ta yi arewa maso yamma ta yi mahaɗa da ƙaton rafi na kogin Kabi.Daga wannan wuri sai ta karkata ta nufi arewa maso gabas har Azbin (Birnin-Tudu, 2002:11-12).  
Ƙasar Hausa wadda tana shimfiɗe a shiyyar Sudan ta Tsakiya, a tsari na gargajiya a iya cewa ta haɗa da ƙasashen sarakunan Katsina da Kano da Daura da Zazzau (idan aka ɗebe kudancin Zazzau) da Kabin Argungu da Gwandu da Gumel da Haɗejiya da Ƙwanni da Maraɗi da Tassawa. 
Idan muka juya kan mazauna ƙasar Hausa, a iya cewa mafi yawancin mazauna ƙasar Hausa al’ummar Hausawa ne, amma akwai wasu ƙabilu waɗanda suka yi ƙaƙa-gida waɗanda a yau wasunsu sun koma Hausawa a harshe da al’adu da adabi waɗanda suka haɗa da Fulani da Buzaye da Barebare da Nufawa da Yarabawa da sauransu. Shin su wanene Hausawa? Dangane da amsar wannan tambaya, za a ga cewa masana da manazarta daban-daban sun kawo ra’ayoyinsu kan waɗanda suke ganin cewa su ne 
Hausawa. A ra’ayin wani masani ya bayyana cewa Hausawa su ne mutanen da ke zaune a ƙasar Hausa tun tuni,kuma suna magana da harshen Hausa a matsayin harshen uwa  (Ibrahim, 1982:1) 
Wani masanin kuma na ganin cewa,  Hausawa sun haɗa da mutanen nan waɗanda saboda ƙaura da magabatansu suka yi daga ƙasar Hausa zuwa wasu sassa da ke maƙwabtaka ta kusa ko ta nesa da ƙasar Hausa, ko da kuwa ba sa  magana da harshen Hausa ko yin al’adun Hausawa sun ɗauka su Hausawa ne. Misali, Abakwariga da ke zaune a Jihar Taraba ta Nijeriya da kuma wasu da ke ikirarin cewa su Hausawa ne waɗanda ke zaune a ƙasashen Cote de Ɓoire da Burkina Faso da Mali ( Adamu,1983:3). 
Akwai kuma waɗanda saboda da ƙaura da magabatansu suka yi zuwa ƙasar Hausa sun manta da harshensu da adabinsu da al’adunsu na asali sun ɗauki na Hausawa.A taƙaice sun koma Hausawa a harshe da adabi da al’ada.Misalin ire-iren waɗannan  mutane sun haɗa da Barebari da Kanbarin Barebari da Barebarin Katsina da Buzaye da wasu Fulani (Sallau, 2000:71). 
Wani masanin kuma ya bayyana cewa Hausawa dai su ne mutane waɗanda harshensu shi ne Hausa sannan dukkan al’adunsu da ta’addunsu na Hausa.Haka kuma addinin Musulunci ya yi cikakken tasiri a kansu ( Magaji,1986:3). 
Sana’o’in Gargajiya na Hausawa a Jiya 
Al’ummar Hausawa kamar kowace al’umma tana da manyan hanyoyi da dama waɗanda suke taimaka wa tattalin arzikinta bunƙasa wato sana’o’in gargajiya. Daga cikin waɗannan hanyoyi akwai waɗanda aka gada tun iyaye da kakanni, wato su ne na asali. Ire-iren su sun haɗa da noma da kiwo da fatauci da sana'o'in gargajiya. A jiya waɗannan sana’o’i sun taimaka wa al’ummar Hausawa samun zaman lafiya da kwanciyar hankali da ƙaruwar arziki don kuwa kowa ya ɗauki irin sana’ar da ya gada ko yake yi da matuƙar muhimmanci saboda tana biya masa bukatunsa na yau da kullum ba tare da ya dogara ko yin maula wurin wani mutum ba. Wannan dalili ne ya sa kowane gida yana gudanar da ɗaya ko wasu daga cikin waɗannan sana’o’i kuma da yaro ya fara girma za a fara koya masa wannan sana’a yadda idan ya girma zai dogara da kansa. 
Noma 
Hausawa suna yi wa noma kirari da suke cewa, “noma na duƙe tsohon ciniki kowa ya zo duniya kai ya tarar”. Wannan kirari na bayyana sana’ar noma daɗaɗɗiya ce a wannan duniya ba wai ga Hausawa kaɗai ba. Wannan ne ya sa idan ana maganar tattalin arzikin ƙasar Hausa, noma ne za a fara kawowa don kuwa shi ne ƙashin bayan tattalin arzikin wannan ƙasa. 
Wannan kuwa ya faru ne saboda sana’a ce wadda kowa-da-kowa yake yi talaka da saraki, attajiri da matalauci, maza da mata, babba da yaro don a sami abincin da za a ci da kuma wanda za a sayar don yin hidimomin yau  da kullum. A faɗar Dr. Barth cikin shekarar 1850 lokacin da ya kusa isowa Katsina daga Tassawa ta cikin Jamhuriyar Nijar a yau, ya bayyana cewa, da wuya ka ga saura domin kuwa dukkan filayen an shuka amfanin gona na ci ko na kaiwa kasuwa waɗanda suka haɗa da dawa da gero da taba da makani da dankali da wake da auduga da sauran abubuwa (Adamu, 1978:10).  
Saboda haka ne, manoma a dukkan faɗin ƙasar Hausa da kewayenta suke samun wurare masu nagarta waɗanda suka haɗa da fadama da jigawa don noma amfanin gona mai kyau. Al’ummar Hausawa na yin noma iri biyu, na ci da na sayarwa. Kayan noma na abinci sun haɗa da gero da dawa da masara da maiwa da dai sauransu, na sayarwa kuma sun haɗa da auduga da gyaɗa. Haka kuma, ƙasar Hausa tana da albarkar da ake noma wasu abubuwan kamar rogo da dankali da sauransu (Nadama, 1977:90 – 92). 
Kiwo 
Kasancewar ƙasar Hausa shimfiɗaɗɗiya ce ga kuma sarari da ciyayi a ko’ina ya sa kusan a kowane gida ana kiwon dabbobi ko tsuntsaye. Hausawa na tsare dabbobi da tsuntsaye a gidajensu ta hanyar ba su abinci ko kuma a kora su zuwa daji don su nemi abinci a can. Ire-iren dabbobin da Hausawa suke kiwo sun haɗa da shanu da tumaki da awaki don cin namansu da kuma sayarwa. Haka kuma, ana sayar da fatunsu da ƙiragansu don yin amfani da su. Ana kuma ɗaukar kashin da suka yi don kaiwa gona a matsayin takin da zai ƙara wa gona albarkar ƙasa. Bayan waɗannan dabbobi, Hausawa na kiwon dawaki don hawa na ƙawa da jin daɗi. Haka kuma, suna kiwon jakuna da alfadarai don ɗaukar kaya da yin wasu ayyuka irin su fatauci. Ire-iren waɗannan dabbobi dukkansu ana kiran su da sunan dabbobin gida. 
Bayan dabbobi Hausawa suna kiwon tsuntsaye irin su kaji da agwagi da zabi don cin namansu da ƙwayayensu da kuma sayarwa. Haka kuma, saraki da attajirai suna kiwon tsuntsaye na alfarma irin su aku da ɗawisu da kanari don sha’awa da nishaɗi. 
Fatauci     
Tun kafin wannan zamani al’ummar Hausawa suna da irin nasu tsari wajen tafiyar da harkokin kasuwanci. Wannan tsari ana iya dubansa ta fuska biyu, kasuwancin cikin gida da kuma na waje. A cikin gida akwai kasuwanni na garuruwa waɗanda ake tafiyar da harkokin kasuwanci ta hanyar furfure. A irin wannan kasuwanci ana musayar abubuwan sayarwa ne, misali manomi ya ba masaƙi kayan gona don ya amshi kayan saƙa, ko ya ba makiyayi don ya amshi wata dabba da sauransu. An daɗe ana yin irin wannan tsari na cinikayya a ƙasar Hausa har zuwa cikin ƙarni na goma sha takwas da aka shigo da hanyar yin amfani da kuɗin wuri da biringizau don yin saye da sayarwa a duk faɗin Afrika ta Yamma (Nadama, 1977:137 – 138). 
Ta fuskar kasuwancin wajen ƙasar Hausa ‘yan kasuwa daga ƙasar Hausa na yin fataucin kayayyaki daga wannan ƙasa zuwa garuruwan Adar da Azben da Nufe da ƙasashen Yarabawa da Gwonja. Bayan sun sayar da kayayyakinsu a can, suna kuma sawo wasu kayayyakin daga waɗannan ƙasashe su kawo ƙasar Hausa don su sayar. Ire-iren kayayyakin fatauci da suka riƙa saye daga ƙasar Hausa suna kaiwa waɗannan ƙasashe, sun haɗa da daddawa da kayayyakin sutura irin waɗanda aka saƙa a ƙasar Hausa da kuma shunin gadi da baba da dabbobi da sauransu. Haka kuma, suna sawo kayayyaki irin su bindigogi da kayan albarushi da riguna girken Nufe da kayan ƙarau daga ƙasar Nufe. Suna kuma sawo balma da kanwa da dabino da dawakin Azbin da awaki da tumaki da raƙuma daga ƙasashen Adar da Azbin da kuma Borno.’Yan kasuwar da suke zuwa fatauci kudu watau ƙasashen Yarabawa da Gwonja suna sawo goro don kawowa ƙasar Hausa da maƙwabtanta na arewa don sayarwa (Nadama, 1977:142 – 143). 
Sana'o'in Gargajiya 
Kafuwar garuruwa a ko’ina cikin ƙasar Hausa da kuma bunƙasar da noma ya samu ya ƙara taimakawa wajen samuwar sana'o'in gargajiya inda ake ƙera da kuma sarrafa kayayyaki iri daban-daban domin amfanin mutanen ƙasar Hausa da maƙwabtansu na kusa da kuma na nesa. Ire-iren waɗannan sana'o'i sun haɗa da ƙira da saƙa da rini da jima da dukanci da sassaƙa da sauransu. Akwai kuma sana'o'in da ake yin ayyukan taimaka wa rayuwa kamar wanzanci da fawa da ɗori da sauransu. Bayan waɗannan akwai ƙananan sana'o'i waɗanda mata suke tafiyar da su kamar kaɗi da kitso da koda da dakau. Waɗannan sana'o'i na gargajiya sun taimaka matuƙa gaya wajen bunƙasa tattalin arzikin ƙasar Hausa. Yanzu za a ɗauke su ɗai-ɗai da ɗai-ɗai domin ganin yadda suka taimaka wa tattalin arzikin ƙasar Hausa. 
Ƙira 
Yana da matuƙar wuya a ce ga lokacin da Bahaushe ya fara narka tama ya mayar da ita ƙarfe don yin amfanin yau da kullum da shi, amma duk da haka nan, an ɗan sami haske wanda ya bayyana cewa, al’ummar Hausawa sun ƙware wajen narka tama a mayar da ita ƙarfe wanda ake sarrafawa zuwa abubuwan amfanin gida da makamai da kayayyakin aikin gona da na kwalliya. Misali, a cikin shekarar 1992 wasu manazarta tsofaffin kayayyakin da aka bizne daga ƙasar Jamus ƙarƙashin shugabansu Dr. G. Liesegang tare da haɗin gwiwar Hukumar Kula da Ɗakunan Adana Kayan Tarihi da Tsofaffin Wuraren Tarihi, da kuma Hukumar Binciken Tarihi da Kyautata Al’adu ta Jihar Katsina sun gudanar da bincike a ƙaburburan da suke a Durɓi ta Kusheyi da ke Ƙaramar Hukumar Mani ta Jihar Katsina inda suka tono kayayyaki masu tarin yawa waɗanda maƙeran ƙasar Hausa suka ƙera shekaru ɗaruruwa da suka gabata waɗanda suka haɗa da mundaye da bokiti wanda ya yi kamanni da irin bokitin wannan zamani da sauran kayayyakin ado waɗanda aka samu a wurin ƙwarangwal ɗin mutumen da aka rufe a wannan ƙabari (Mahuta, 1992:2-5).  
A yanzu waɗannan kayayyaki an gudanar da bincike a kan su a ƙasar Jamus inda aka gano yawan shekarunsu a cikin waɗannan ƙaburbura, kuma an maido su Katsina an ajiye su a Hukumar Kula da Ɗakunan Adana Kayan Tarihi da Tsofaffin Wuraren Tarihi a Tsohuwar Kwalejin Katsina da ke Ƙofa – Uku, Katsina (Liesegang, 2012:83-97).  
Ƙira sana’a ce wadda aka fi yi a lokacin rani domin tanadar kayan aikin noma, amma duk da haka ana yin ta a kowane lokaci na shekara domin samar da kayan amfanin gida na yau da kullum. Maƙera sun kasu zuwa kashi biyu, akwai maƙeran baƙi da maƙeran fari. Maƙeran baƙi su ne suke tono tama su narka ta don ta zama ƙarfe wanda suke amfani da shi domin yin nau’o’in kayan ƙira. Ire-iren kayayyakin da maƙeran baƙi suke yi sun haɗa da fartanya da masassabi da gatari da lauje da sungumi da adda da dai sauransu domin yin ayyukan gona. Haka kuma maƙeran baƙi suna ƙera takubba da gariyo da tsitaka da masu da kibau da sauran kayayyakin da ake amfani da su wajen yin farauta da yaƙi. Bayan waɗannan suna yin kalaba da wuƙaƙe ƙanana da manya waɗanda ake amfani da su wajen yin ayyukan cikin gida na yau da kullum. Haka kuma su ne suke samar da kayan aikin wanzanci waɗanda suka haɗa da asake domin yin aski da kaciya da kuma kalaba wadda ake amfani da ita wajen cire belun-wuya. Suna kuma yin askar tsaga wadda ake amfani da ita  wajen cire angurya a farjin mata da yin tsagar gado da ta magani da ta kwalliya da sauransu.  
Saƙa 
Saƙa sana’a ce wadda ake sassarƙa zare ko gashi ko ɓawo ko kaba don a mayar da su wani abu mai faɗi kamar tufafi ko shimfiɗa. Saboda haka a iya cewa, saƙa ta kasu zuwa iri biyu, ta tufafi da ta kayan shimfiɗa. Ana amfani da zaren auduga ne wanda mata suke kaɗawa domin saƙar tufafi. 
Masaƙa wato masana’antar da ake sarrafa zare domin yin sutura ita ma ta kasu zuwa iri biyu. Akwai masaƙar tsaye wadda mafi yawanci mata ne suke amfani da ita don yin saƙar gwado ko zanen kujera ko ɗan goyo wanda ake goya jarirai. Akwai kuma masaƙar zaune wadda maza ne suka fi yin amfani da ita wajen yin saƙar sauran abubuwa. 
Hakika wannan sana’a tana da matuƙar muhimmanci a ƙasar Hausa domin kuwa ba domin ita ba da an riƙa tafiya tsirara. Wannan a fili yake, sutura ita ce alamar da take bayyana bambanci a tsakanin mutum da dabba. 
A cikin mutane ma da sutura ake iya rarrabe bambancin al’adu. Da ita ake gane cikakken mutum da akasinsa. Haka kuma da ita ake sanin mawadaci da mabuƙaci. Masana’antar saƙa ta taimaka sosai wajen bunƙasa tattalin arzikin ƙasar Hausa. Wannan kuwa ya samu ne sakamakon kayayyakin da ta riƙa samarwa waɗanda ake sayarwa a kasuwannin cikin gida da na ƙasashe maƙwabta (Alhassan, 1982:52-54). 
Jima 
Jima sana’a ce wadda ake sulluɓe fata don a fitar da gashin da yake jikinta. A irin wannan masana’anta da ake kira majema ana sauya fata daga halinta na asali na gashi da kaushi a sarrafa ta, a gyara ta yadda za ta yi laushi kamar sutura wadda a wancan zamani ake kiran ta ‘yar Morocco (Rodney, 1972:50). 
Bayan an gyara fata ta yi kyau ana sayar da ita ga dukawa, kuma mafi yawancin fatar da aka gyara tana daga cikin manyan muhimman hajoji da ake safararsu daga ƙasar Hausa zuwa ƙasashe maƙawabta na kusa da na nesa. Ana yin wannan safara tun lokaci mai tsawo da ya gabata kafin shigowar Turawa wannan ƙasa. Irin wannan fata na daga cikin kayayyakin da aka riƙa fataucinsu daga Kano da Katsina da Zamfara da Sakkwato ana ƙetare hamadar Sahara da su ana kaiwa Morocco da sauran ƙasashen da suke  arewacin Afrika ana sayarwa. Daga nan ne kuma Turawa suke sayen ta su kai ƙasashensu inda suke sarrafa ta domin yin jikunkuna da takalma da riguna maganin sanyi da sauran abubuwa waɗanda kuma suke kawo wasu daga cikinsu zuwa ƙasashen Afrika da sauran ƙasashen duniya don sayarwa (Nadama, 1977: 109-110). 
Dukanci 
Dukanci sana’a ce wadda ake sarrafa fata don mayar da ita wani abu na amfanin yau da kullum. Ire-iren abubuwan da dukawa suke yi sun haɗa da jikunkuna da takalman fata da igiyar linzamin doki da burgami da zabira wadda ake zuba kayan wanzanci da jakar zuba ma dawaki dawa ko dusa. Haka nan kuma suna yin warki da gafaka da tandun kwalli da kuben wuƙa da na takobi da sauran abubuwa. 
Bayan dukawa sun yi waɗannan abubuwa suna sayar da su ne ga waɗanda suke buƙata da kuma masu yin sari waɗanda suke kaiwa kasuwanni na cikin gida da na waje. Haka kuma ‘yan kasuwa na waje na shigowa cikin ƙasar Hausa don sayen ire-iren waɗannan kayayyaki da dukawa suka sarrafa.Wannan masana’anta ta dukanci ta bayar da gagarumar gudummuwa wajen bunƙasa tattalin arzikin ƙasar Hausa. 
Rini   
Rini na nufin sauya launin tufa ko zare don ya zama wani iri. Ana kiran masana’antar da ake yin rini marina. Abubuwan da ake amfani da su wajen yin rini sun haɗa da muciya da kwatarniya da guga da itace da ƙaiƙayi da ɗan kutuɓu da baba da katsi da shuni da zarta da marina da ruwa. Wannan masana’anta ta taimaka sosai wajen bunƙasa tattalin arzikin ƙasar Hausa. An fahimci haka ne kuwa ta la’akari da kayan rini irin na ƙasar Hausa na daga cikin muhimman abubuwan da fatake suke yin safararsu daga ƙasar Hausa zuwa ƙasashen maƙwabta don sayarwa. 
Sassaƙa 
Sassaƙa sana’a ce wadda ake gyara icce don a mayar da shi wani abu na amfani. Masassaƙan ƙasar Hausa na sassaƙa turmi da taɓarya da kujerar zama ta mata da kujerar gwado ta maza da ƙotar fartanya da ta masassabi da ta gatari da ta garma. Haka kuma masassaƙa suna sassaƙa akushi da ƙoshiyar dama fura da ludayin itace da allunan karatun Alƙur’ani mai girma da dai sauran abubuwa masu yawan gaske. 
Wannan sana’a ta sassaƙa tana taimaka wa tattalin arzikin ƙasar Hausa matuƙar gaske. A iya ganin haka ta yadda take samar da wasu kayan aiki ga sauran masana’antun gargajiya. Misali, manoma na amfani da ƙotoci, wanzamai na amfani da ƙoshiya don cire belun-wuya, makaɗa na amfani itacen da ake yin kayan kiɗa, masaƙa na amfani da gwafa wadda ake kafa masaƙa ta zaune da ta tsaye da sauran abubuwa. 
Wanzanci 
A Hausance, sana’ar “wanzanci” tana nufin amfani da askar aski domin yin aski da gyaran fuska da yin kaciya da kuma amfani da kalaba da ƙoshiya don cire belun-wuya. Sana’ar wanzanci ba ta tsaya a nan ba don kuwa ana amfani da ‘yar tsaga don yin ƙaho da cire angurya a farjin mata da yin tsagar gado da ta kwalliya da ta magani. A sana’ar wanzanci dai ana yin hujen kunne da yanke yatsan cindo (shiddaniya) da yanke linzami a cikin bakin jarirai da wasu ayyuka da dama. Haka kuma masu yin sana’ar wanzanci na bayar da magungunan gargajiya ga waɗanda suke buƙata. 
A taƙaice a iya cewa sana’ar wanzanci ta taɓo aikin likita a ƙasar Hausa kafin zuwan asibitin zamani. Dalili kuwa shi ne wani daga cikin ayyukan wanzanci shi ne kula da lafiya musamman ta jarirai da ƙananan yara, ta wani fannin ma har da lafiyar manya. Masu yin ire-iren waɗannan ayyuka ana kiran su wanzamai waɗanda dole su kasance masu cikakkiyar lafiya, masu hankali da natsuwa. 
A mafi yawanci maza ne suke yin sana’ar wanzanci, amma ana samun wasu mata waɗanda saboda rashin wani namiji a gida, ko kuma don wani dalili sukan koyi wannan sana’a daga mahaifansu. Ana gadon wannan sana’a a wajen iyaye ko kakanni na wajen uba. A gargajiyance yana da matuƙar wuya a sami wani mutum wanda bai gaji wannan sana’a ba yana yin dukkan ayyukan wanzanci. A wannan zamani ana samun waɗanda kan koyi yin askin zamani na saisaye wanda suke yi da kayan askin zamani, amma iyakarsu askin don kuwa ba sa iya yin sauran ayyukan wanzanci. Haka kuma wajen yin ayyukan wannan sana’a gado na taka muhimmiyar rawa, don kuwa kowane wanzami yana da gidajen da yake zuwa don gudanar da ayyukansa. Wani  wanzami daban ba ya zuwa gidan da wani wanzami ɗan'uwansa yake yin aiki ya yi. Kowane gida ko zuri’a suna da wanzamin da suka gada wanda yake yi masu aiki, daga shi sai ‘ya’yansa ko wani da ya wakilta ne kaɗai suke iya zuwa waɗannan gidaje nasa don yin waɗannan ayyuka. Haka su ma masu gidajen ba sa kiran wani wanzami daban don yin ayyukan wanzanci a gidajensu dole sai wanda suka gada tun asali daga iyayensu. 
Fawa 
Fawa sana’a ce wadda ake sayen dabbobi a yanka don samar da nama ga al’umma. Mafauta suna sarrafa nama ta hanyoyi daban-daban waɗanda suka haɗa da balangu da tsire da kilishi da ragadada da sauransu. Masu yin wannan sana’a suna taimaka wa al’umma ta hanyoyi dadama waɗanda suka haɗa da sayen dabbobi daga wurin waɗanda suke yin kiwo da kuma sarrafa naman dabbobin ɗanye ko gasasshe don sayarwa ga masu bukata. Wannan dalili ne ya sa wannan sana’a take cikin manyan sana’oin gargajiya na Hausawa masu yin ta suka shahara, kuma ana yin fataucin naman da aka sarrafa musamman kilishi zuwa sassan da ke maƙwabta da ƙasar Hausa ta kusa ko ta nesa. 
Ɗori 
Sana’ar ɗori na daga cikin sana’o’in gargajiya na Hausa da suka shahara a jiya wajen kula da lafiyar al’ummar ƙasar Hausa da ma maƙwabta, don kuwa a wancan zamani idan ƙashin mutum ya kare ko ya goce ko kuwa ya sami targaɗe a wata mahaɗar ƙashinsa idan aka kira masu yin ɗori za su ɗora shi ko su gyara wurin da raunin yake ya kuma warke cikin ɗan ƙanƙanin lokaci ba tare da fuskantar wata matsala ba. Wannan kuwa ya faru ne saboda waɗanda suka gaji yin wannan sana’a sun tsaya sun koya wurin mahaifansu kamar yadda su ma mahaifan nasu suka koya daga wurin nasu mahaifan. 
Sana’o’in Mata 
Bayan waɗannan sana’o’i waɗanda mafi yawancinsu maza ne suke aiwatar da su, akwai waɗanda mata ne kawai suke yin su kamar kaɗi, wanda ake yi don samar da zare da abawa ga masu yin sana’ar saƙa. Haka kuma, mata ne suke yin sana’ar kitso ga ‘yan’uwansu mata. Suna yin salon kitso iri-iri don yin kwalliya ga kan mata wanda yake ƙara masu kyau da jawo hankalin maza. Akwai kuma sana’ar dakau wadda mata suke amso hatsi don yin dakau na fura ko garin da za a yi amfani da shi don yin abinci. Haka kuma, mata na yin sana’ar koda wato sussuka hatsi, gero ko dawa ko masara ko shinkafa don fitar da tsaba daga ƙaiƙai. Waɗannan sana’o’i na mata suna taimaka masu yin hidimominsu na yau da kullum da kuma yin bikin dangi ba tare da sun dogara kan wani ba. 
Matsayin Sana’o’in Gargajiya na Hausawa a Yau 
Matsayin sana’o’in gargajiya na Hausawa a yau na cikin wani hali na ƙaƙa-ni-ka-yi don kuwa ba kamar a jiya ba da kowa da kowa ya dogara a kansu, a yanzu ire-iren waɗannan sana’o’i sun zama abin ƙyama ga matasan wannan zamani. Wannan kuwa ya faru ne saboda matasa sun fi son yin ayyuka a ma’aikatu da hukumomi da kamfanonin da Turawa suka kawo ƙasar Hausa waɗanda za a iya samun kuɗi cikin ɗan ƙanƙanin lokaci ba kamar a ire-iren sana’o’in gargajiya na Hausawa waɗanda abin da ake samu bai taka kara ya karye ba, sai dai yana biyan bukatun yau da kullum na masu yin waɗannan sana’o’i. 
Idan muka ɗauki sana’o’in gargajiya na Hausawa a yau za a fahimci cewa sun shiga wani hali na taɓarɓarewa wanda ya faru saboda matasan wannan zamani ba su koyi yin su ba. Misali, sana’ar noma wadda kowane mutum a ƙasar Hausa a jiya ya dagara a kanta domin samun abin da za a ci da kuma sayarwa, a yau matasanmu na ƙyamar yin wannan sana’a wanda wannan dalili ne ya haifar da ƙarancin abinci a wannan zamani. Wannan kuwa ya faru ne saboda yawan masu cin abinci ya nunka yawan masu yin sana’ar noma a yau. Wannan ba ƙaramar matsala ce ga Hausawa ba don kuwa har yanzu ci gaban ƙasar Hausa bai kai matakin yin noman zamani ba, an dogara ne da abincin da aka noma ta hanyar noma irin na gargajiya. 
A ƙasar Hausa a jiya ta fuskar kiwon lafiya masu gudanar da sana’o’in gargajiya sun taka muhimmiyar rawa wajen bayar da magungunan cututtuka iri daban-daban, don kuwa wanzamai da maɗora da maƙera da mahauta da sauransu sun taimaka matuƙa gaya wajen bayar da magungunan cututtuka iri daban-daban. A yau saboda matasan wannan zamani ba su mayar da hankali wajen yin waɗannan sana’o’i ba mahaifansu waɗanda suka naƙalci waɗannan magunguna ba su sanar da su ba. Wannan dalili ne ya sa a yau ireiren waɗannan magunguna sun ɓata saboda waɗanda suka san su sun mutu ba tare da sanar da wani ba. A yau idan wata cuta ta kama mutum wadda a da can masu sana’o’in gargajiya na iya warkar da ita, sai a ce a tafi Amurka ko Turai ko Misra domin neman magani. Misali, a da can duk irin yadda ƙashin mutum ya kare maɗoran ƙasar Hausa na iya ɗora shi, amma a yau saboda matasanmu ba su mayar da hankali suka koyi yadda ake yin wannan sana’a ba, idan an yi kariya kome ƙanƙantarta, sai a ce a tafi asibitin ƙashi ko kuma a kai wannan mutum ƙasar Misra. Wannan hali na ko in kula da matasan ƙasar Hausa suka ɗauka ba ƙaramin koma baya ya kawo wa ƙasar Hausa ba a wannan zamani. 
Ƙalubalen da ke Gaban Matasan Hausawa a Wannan Zamani 
A wannan takarda idan an ce matasa ana nufin samari ko ‘yanmata majiya ƙarfi waɗanda shekarunsu na haihuwa suka fara daga goma sha shida zuwa talatin da biyar. A kowace al’umma wannan rukuni na taka muhimmiyar rawa wajen kawo ci gaba da bunƙasar wannan al’umma ta fannoni daban-daban, don kuwa su ne suke amfani da ƙarfinsu da hikimominsu da dabarunsu su kare al’ummarsu daga kowane irin hari daga abokan gaba ko hamayya, kuma su ne manyan gobe wato waɗanda za su jagoranci wannan al’umma shekaru masu zuwa. Haka kuma, su ne suke gaba-gaba wajen tafiyar da harkokin tattalin arzikin al’ummomin da suka fito. 
Kamar yadda aka bayyana a bayanin da ya gabata, kowane gida a ƙasar Hausa yana gudanar da wata daga cikin sana’o’in gargajiya na Hausawa kuma suna koya wa ‘ya’yansu don su sami abin dogaro da kai, a wannan zamani al’amarin ya sauya. Dalili kuwa shi ne, shigowar Turawa da kawo ilimin zamani da suka yi wanda ya haifar da samuwar ayyuka a ma’aikatun gwamnati da kamfanoni ya sa matasan ƙasar Hausa yin watsi da sana’o’in gargajiya da suka gada suka fifita ire-iren waɗannan ayyuka kan waɗannan sana’o’i. Da tafiya ta tafi, sai aka sami ƙaruwar ‘yan makaranta waɗanda suka kammala karatun sakandare da na gaba da sakandare da Jami’o’i. Dalilin haka an sami ƙaruwar matasa masu neman ayyuka a waɗannan ma’aikatu wanda ya haifar da raguwar guraben ayyuka a waɗannan ma’aikatu. Haka kuma, saboda wasu dalilai waɗannan ma’aikatu kan rage ma’aikata ko ma su kore su daga aiki, wannan ne ya sa a wannan zamani aka sami cunkoson matasa masu neman aiki, kuma ba guraben da za a ɗauke su, sai wasu daga cikinsu suka kama sana’ar da tafi noma wuya watau maula, wasu kuma suka zama ‘yan bangar siyasa, ‘yan mata kuma suka shiga sana’ar karuwanci, kai wasu ma sai suka kama sace-sace da fashi da makami da ta’addanci. Abin kunya za ka iske daga cikin ire-iren waɗannan matasa akwai waɗanda suka fito daga gidaje waɗanda suka ƙware a ɗaya daga cikin waɗannan sana’o’i, amma saboda ba su tsaya suka koya ba, idan za ka zaunar da ɗaya daga cikinsu, ka ce masa ya bayyana maka ire-iren kayayyakin da ake amfani da su wajen yin wannan sana’a, ba ma yadda ake yin wannan sana’a ba, ba zai iya ba, sai dai ya yi ta ‘yan kame-kame. Wannan ba ƙaramin ƙalubale ba ne ga matasan Hausawa a wannan zamani. 
Dangane da wannan al’amari matuƙar muna son mutuncinmu da arzikinmu da ɗaukakar da Allah Ya yi wa al’ummar Hausawa ta dawo yadda za mu sami ci gaba mai ɗorewa, dole ne mu koma wa sana’o’inmu na gargajiya, mu yi amfani da ilimin zamani da muka koya, mu haɓaka su yadda za su tafi daidai da zamani. Haka kuma, ina kira ga matasanmu da su yi koyi da ni, don kuwa ni na fito daga gidan da suka gaji yin sana’ar wanzanci, mahaifina ya koya min har sai da ya tabbatar da na fahimci yadda ake yin wannan sana’a, ya kuma sanya ni makarantar zamani har sai da na kammala karatun digiri na uku (Ph.D.), a yanzu kuma na kai muƙamin Ɗangaladiman Farfesan Al’adun Hausawa a Sashen Koyar da Harsunan Nijeriya a Jami’ar Umaru Musa Yar’adua da ke Katsina, amma duk da haka ban ƙyamaci yin wannan sana’a ba. Wannan dalili ne ya sa mahaifina ya yi murabus daga sarautar Sarkin Askar Yariman Katsina Hakimin Safana, ya amince Maigirma Yariman Katsina ya naɗa ni wannan sarauta, na gaje shi a ranar 14 ga watan Disamba, 1996. Haka kuma, Maigirma Gwamnan Jihar Katsina, Rt. Hon. Aminu Bello Masari, ya ba ni shugabancin Hukumar 
Binciken Tarihi da Kyautata Al’adu ta Jihar Katsina a ranar 19 ga Watan Agusta, 2015. 
Saboda riƙo da wannan sana’a ta wanzanci na cim ma nasarori da ɗaukaka a wannan zamani don kuwa na shiga cikin wasu matsaloli waɗanda 
Allah cikin ikonsa ya sa na warware su ta hanyar yin sana’ar wanzanci. 
Da farko a shekara ta 1984 lokacin ina ɗalibi a Kwalejin Ilimi ta Kafanchan, mun fuskanci matsalar rashin kuɗi saboda Hukumar da ke tallafa wa ɗalibi ba su ba mu tallafin wannan shekara da wuri ba. Wannan dalili ya sa ɗalibai shiga cikin mummunan hali na rashin abin da za a ci, a wannan lokaci sai na tuna na zo da zabira ta. Daga nan duk lokacin da muka gama darasi sai in ɗauki zabira ta in shiga gari. Cikin ɗan ƙanƙanen lokaci sai in samo kuɗin da zan sayi abinci har in taimaka wa abokai na waɗanda muke zaune tare. Babbar sa’ar da na ƙara samu ita ce, a garin Manchok inda makarantarmu take babu wanzami, idan aka yi masu haihuwa ko za a yi wa yara kaciya sai an je Zangon-Kataf a kira wanzami, amma tun da na fito da kaina da yin wannan sana’a, idan an haihu ko za a yi wa yara kaciya sai su kira ni in yi masu. Wannan ya sa na zauna lafiya ba tare da fargabar abincina zai ƙare ko in rasa kuɗin yin bukatuna a zama na wannan makaranta. 
Al’amari na biyu ya faru ne a shekara ta 1993 lokacin da Allah Ya ba ni ikon zuwa aikin Hajji, a rana ta goma ga watan Zul-Hajji ranar da ake yi wa Alhazai aski, a nan ma na fitar da maita ta fili, don kuwa na fito da kayan askina don yi wa Alhazai aski. Da mutane suka fahimci na iya aski, kuma nan da nan sai in gama ma mutum ba tare da na yanke shi, sai Alhazai suka taru wurina inda na yi aski har na gaji. A wannan rana da na tashi na ƙirga kuɗin da na samu na kuma juya su zuwa kuɗin Nijeriya, sai na ga na kusa mayar da kuɗin da na biya domin zuwa aikin Hajji. Washegari da na ci gaba, lokacin da na tashi na haɗa abin da na samu a wannan ranar da waɗanda na fara samu, sai na ga na mayar da dukkan kuɗin da na biya don zuwa aikin Hajji har ma na ci riba. A lokacin da nake aski ne sai na ji wasu Alhazai na magana ƙasa-ƙasa suna cewa, wancan wanzamin da kuke gani fa digiri gare shi, amma duk da haka bai jin kunyar yin aski. Da suka fahimci na ji abin da suke faɗa, sai ɗaya daga cikinsu a kunyace ya tambaye ni “Wai Alhaji gaskiya ne kana da digiri amma kuma kake aski? Sai na amsa masa da cewa, “Ƙwarai kuwa!”. Daga nan ne zumunci ya ƙullu tsakanina da su. Daga cikinsu akwai wani ma’aikacin gidan talabijin na jihar Katsina mai suna Alhaji Kabir Yusuf ‘Yar’aduwa, da aka dawo gida Nijeriya ya sa aka kira ni inda aka yi hira da ni a wannan gidan talabijin dangane da yadda ake yin aikin wanzanci. 
Al’amari na uku wanda ya faru da ni na kuma sami cin nasara ya faru ne a shekara ta 2006 lokacin da Allah Ya ƙara ba ni ikon komawa Makka don yin aikin Hajji. A wannan shekara Alhazai sun daɗe Makka ba a maido su gida ba, wannan ne ya sa guzurin mafi yawancin Alhazai ya ƙare wanda ya kai ga matakin wasu suna fito da kayan tsaraba suna sayarwa. A nan na sayar da halin nawa inda a kullum sai in fito da kayan askina don yi wa masu son aski da gyaran fuska. A kullum ina samun kuɗin da zan sayi abinci har in taimaka wa waɗanda muke tare. 
Wani al’amarin da ya faru da ni wanda Allah Ya taimake ni zauna lafiya saboda riƙo da sana’ar wanzanci shi ne, a shekara ta 2009 na rasa aikina a Jami’ar Umaru Musa Yar’adua, Katsina. Sai da na yi shekara biyu da wata uku ba ni aikin gwamnati ko na kamfani, amma ina yin sana’ar wanzanci, wadda ta wannan hanya ce na riƙe matana huɗu da ‘ya’ya ashirin da bakwai da tsoffina da wasu dangina da ‘yan cin arziki. 
Shawarwari 
Hausawa na cewa, kayan aro ba su rufe katare, haka kuma, ranar a tafi tare mai rigar aro gida ake barinsa. Dangane da wannan babbar matsala da al’ummar Hausawa suke fuskanta a wannan zamani, matuƙar ana son warware ta, dole ne a waiwayi sana’o’inmu na gargajiya a kakkaɓe dukkan wuraren da gara ta kama su, a yi masu kwaskwarima yadda za su tafi daidai da zamani, a kuma ba su irin muhimmanci da suke da shi kafin zuwan wannan zamani. Domin cimma nasara bisa ga wannan gagarumin aiki, ya dace a yi amfani da waɗannan shawarwari: 
Ya dace gwamnati ta sa a binciko gidajen da suka shahara wajen gudanar da waɗannan sana’o’i ta taimaka musu farfaɗo da waɗannan sana’o’i. 
A sanya koyar da sana’o’in gargajiya na Hausawa cikin Manhajar karatun jihohin Arewacin Nijeriya tun daga Firamare zuwa Jami’a. 
Ƙirƙiro gasa nuna ƙwarewa a sana’o’in Gargajiya don zaɓar waɗanda suka ƙware don ba su wata kyauta wadda za ta ƙara jawo hankalin al’ummar Hausawa rungumar sana’o’insu na Gargajiya. 
Kafa wata hukuma wadda za ta riƙa kula da harkoki da gudanar da sana’o’in gargajiya na Hausawa yadda za su tafi daidai da zamani. 
Ko kuma, a ƙara wa Hukumomin Binciken Tarihi da Kyauta Al’adu na jihohi ƙarfi yadda za su riƙa kula da yadda ake gudanar da sana’o’in gargajiya na Hausawa a wannan zamani. 
KAMMALA 
Hakika gaskiya ɗaya ce, idan aka bi ta a zauna lafiya, idan kuwa aka kauce mata sai a ɓace. Za a iya ganin gaskiyar wannan magana idan aka alaƙanta ta da matsayin sana’o’in gargajiya na Hausawa a wannan zamani dangane da yadda wasu suka taɓarɓare wasu suka durƙushe yadda ba a ma ko jin ɗuriyarsu. Wannan kuwa ya faru ne saboda halin-ko-in-kula da matasan ƙasar Hausa suke nunawa na ƙyama da ƙin yin waɗannan sana’o’i. Yana da matuƙar muhimmanci a sani ƙasashen da yau ake cewa sun ci gaba ta fuskokin rayuwar wannan zamani, ba haka nan ci gaba ya zo masu ba, sun same shi ne ta hanyar bunƙasa abubuwan da suka gada, suka bunƙasa su yadda za su tafi daidai da zamani da suke ciki. Saboda haka, yana da kyau a sani cewa, matuƙar muna son irin wannan ci gaba, dole ne mu koma wa abubuwan da muka gada mu bunƙasa su yadda za su tafi daidai da zamani.  
Ilimin Musamman
Ilimin musamman, suna ne na fannin ilimi da ake kira special education ko kuma special need education a Turance. Fannin ne da ake samun horo a kansa a jami’o’i tun daga matakin digiri na farko har zuwa digiri na uku da kuma samun darajar farfesa.
Hakanan kuma ilimin musamman darasi ne da ake koyar da shi a kwalejojin ilimi da kuma jam’o’i ga ɗalibai masu karantar fannin karantarwa, ma’aikatan asibiti da kuma sauran ɗaliban wasu fannoni da suke buƙatarsa a tsarin karatunsu da kuma guraren ayyukansu.
Gundarin buƙatar wannan fanni, ita ce horas da mutanen da za su zaƙulo mutane masu buƙata ta musamman dangane da karatu, gano hanyoyin karantar da su, gano nau’ukan buƙatun da suka keɓanta da su, dalilan da ke haifar da wasu daga cikin larurorin da suka mayar da mutanen masu buƙatar musamman, hanyoyin magance waɗanda za a iya magance su, da sauran abubuwa da suke da danganta da buƙata ta musamman.
Wannan rubutu da mai karatu yake karantawa, zai yi iya bakin ƙoƙari wajen faɗin ma’anar ilimin musamman, zayyana amfaninsa, lissafo yara/mutane masu buƙatar musamman, bayyana ita kanta buƙatar musamman ɗin, faɗin hanyoyin da za a iya bi wajen gane masu buƙatar musamman, dalilan da ke haifar da matsalolin da ke kai yaro/mutum zama mai buƙatar musamman, lissafo hanyoyin da za a iya bi wajen magance wasu matsalolin da ke haifar da buƙatar musamman, hanyoyi da dabarun karantar da masu buƙatar musamman da sauran su, domin shi rubutun ya zama ya:
Sauƙaƙa wa ɗaliban da ke karantar wannan fanni fahimtar abin da suke karanta domin samun cikakkiyar nasara a karatunsu.
Taimaka wa malaman makaranta, iyaye, masu kula da yara da kuma ma’aikatan asibiti su zama sun gane yara/mutane masu buƙatun musamman domin su basu gudunmawar da ta dace da su, a kuma lokacin da ya dace, domin su kansu masu buƙatun musamman ɗin su zama sun amfani kansu sannan kuma sun amfanar da wasun su.
Ma’anar Ilimin Musamman
Wannan fanni, ya samu ma’anoni da dama daga ƙwararrun masana fannin, inda kowannensu ke bashi ma’ana gwargwadon fahimta.
Alhassan (2015), ya ruwaito Kirk da Gallaghre (1989), suka ce, “Ilimi ne da ke samar da ayyuka na musamman waɗanda babu su a cikin tsarin ilimin bai ɗaya wanda aka saba da shi yau-da-kullum domin biyan buƙatun keɓantattun yara”. Sannan ya sake ruwaito Schoreded da Uschold (1968), waɗanda suka bashi ma’ana ta, “Wani yanki ko sashe a cikin farfajiyar gamagarin ilimi wacce ke samar da kayan aikin da suka dace, kayayyaki na musamman, dabarun koyarwa na musamman da kuma malaman da suka samu horo na musamman domin kulawa da yaran da ake kallon su a matsayin naƙasassu”.
Sai kuma Dakta Adekunle (2011), inda shi ma ya ruwaito Obani (2004), yana mai cewa, ilimi Musamman ilimi ne da ya damu da yaran da suke da matsananciyar tawaya ta fuskacin koyon karatu da kuma wasu buƙatu na musamman. Sannan kuma yana (shi ilimin) amfani da dabarun karantarwa na musamman da kuma kayayyakin karatu na musamman waɗanda ke magance matsaloli na musamman.
Kundin ƙudurorin ilimi na ƙasar Najeriya (National Policy On Education), ya wassafa ilimin musamman a matsayin “Ilimin yara da manya masu tangarɗar koyon karatu saboda banbancin naƙasa kamar makafi, masu raunin gani, kurame, bebaye, masu matsalar hankali, masu matsalar cuɗanya, masu naƙasar zahirin jiki, da sauran dangoginsu waɗanda waɗannan matsaloli kan kange su daga koyon karatu a bisa tsarin aji-aji da kuma dabarun karantarwa na gamagari da aka saba da su”.
Kenan idan muka taƙaita, sai mu ce, ilimi na musamman wani sashe ne a cikin fannin ilimi, wanda ke kula da dukkanin abubuwan da suka shafi koyo da kuma koyar da yara masu keɓantattun buƙatu, kamar irin su horas da malamai na musamman dabarun karantarwa na musamman domin su zaƙulo yaran da ke da buƙatun musamman a fagen karantarwa tare kuma da samar da muhalli da kayan aikin da suka dace.
Amfanin Ilimin Musamman
Wannan fanni yana da matuƙar amfani a fagagen da suka haɗa da:
Bayar da horo ga masu naƙasa, abin da yake basu damar da suke ganin kansu a matsayin mutane masu dogaro da kansu, waɗanda za su iya bayar da gudunmawa wajen cigaban ƙasa.
Baiwa naƙasassu cikakkiyar goggaya da kuma samun sanuwa a cikin al’umma ko dai ta hanyar cuɗanya a makaranta, ko kuma a guraren cuɗanya da jama’a kamar irin su wasanni, tarurrukan siyasa da sauransu.
Yana taimakawa malaman makaranta da iyayen yara wajen fahimtar irin bambance-bambancen da ke tsakanin yara da kuma biya musu buƙatu gwargwadon hali.
Rage adadin yara masu watsar da karatu su zauna a makaranta, su ci cikakkiyar moriyar manhajar da aka tsara musu.
Samar da guraben ayyukan yi ga ƙwararru a fannin, kamar aikin karantarwa da sauransu.
Masu Amfanuwa da Ilimin Musamman
Makafi da masu raunin gani.
Kurame da bebaye da masu matsalar ji.
Masu matsalar magana.
Masu matsalar hankali.
Masu matsalar cuɗanya.
Masu motsuwar ƙwaƙwalwa.
Masu kaifin ƙwaƙwalwa.
Masu Buƙata ta Musamman
Gabatarwa
Wanene yaro mai buƙata ta musamman? Cibiyar Dokokin Kula da Yara (Child Care Law Centre) da ke ƙasar Amurka (1990) ta fassara yaro mai buƙata ta musamman a matsayin yaron da yake buƙatar kulawa ta musamman sakamakon dalilai na zahirin jiki, ƙwaƙwalwa ko kuma cuɗanya. Sannan kuma a wasu lokutan akan keɓance yara masu naƙasa a matsayin yara masu buƙata ta musamman.
Kundin Ƙa’idojin Ilimin Musamman wanda Hukumar Ilimin Najeriya ta wallafa a shekarar 2015, ya siffanta mutane masu buƙatar musamman da cewa su ne masu mabambantan nau’ukan buƙatun musamman da suka haɗa da masu matsalar gani; masu matsalar ji; masu matsalar hankali; masu matsalar haɓɓaka (developmet); masu tawayar zahirin jiki da lafiyarsa; masu matsalar ɗabi’a/raunin hali; masu matsalar magana da sadarwa; masu matsalar koyon karatu; masu matsaloli da yawa; yaran da ke fuskantar hatsari; yara masu kaifin basira da sauransu.  Duk suna cikin jerin yara masu buƙatun musamman.
Kenan, za mu iya taƙaita magana da cewa, masu buƙata ta musamman (Yara ko manya), su ne mutanen da suka bauɗe (Suka saɓa) daga abin da aka saba da shi a rayuwar yau-da-kullum, wanda kuma wannan zai iya zama tawayar zahirin jiki; matsalar ƙwaƙwalwa, ko kuma kaifin basira.
Dukkan waɗannan mutane da aka zayyana a sama da ma wasunsu, suna da buƙatar muhallin karatu na musamman, kayan aiki na musamman, salo da dabarun karantarwa na musamman, malamai na musamman da sauransu gwargwadon buƙata.
Rabe-Raben Yara Masu Buƙata ta Musamman
Za mu iya karkasa mutane masu buƙata ta musamman zuwa manyan rukunai guda biyu:
Masu Larura: Su ne waɗanda suke da matsala ta zahirin jiki, kamar guragu, makafi, kurame da sauransu; masu matsalar ƙwaƙwalwa da kuma masu matsalar walwala.
Masu Kaifin Basira
Masu Larurar Zahirin Jiki
Mutane masu larurar zahirin jiki su ne waɗanda suka rasa wani sashen jikinsu; waɗanda ake kira naƙasassu. A cikinsu za mu samu
Waɗanda wani sashen jikinsu ya cire, kamar hannu, ƙafa da sauransu.
Waɗanda wani sashen jikinsu ya samu matsala, kamar irin su guragu, kutare, masu shanyewar ɓarin jiki da sauransu.
Masu matsalar gani: Su ne waɗanda suke da larurar da ta shafi gani. Daga cikinsu akwai makafi; waɗanda basa gani samsam; masu dundumi; waɗanda basa iya gani a cikin duhu, su ne waɗanda basa iya gani sosai a cikin duhu musamman da daddare; masu gani hazo-hazo, su ne waɗanda basa iya ganin abu fes, kamar yadda yake; masu gajeren gani, su ne waɗanda basa iya ganin abu daga nesa, sai sun je kusa da shi dab, ko kuma wasu lokutan ma sai sun ɗaga abin kusa da ido; masu dogon gani, su ne waɗanda basa iya ganin abu idan yana kusa da su, sai sun yi nesa da shi.
Masu Matsalar Ji: Su ne kurame da bebaye.
Zabaya: Su ne mutane masu matsalar fata, waɗanda launin fatar jikinsu yake zama ruwan-ƙwai baki ɗayansa. Fatar takan kasance maras ƙarfi da kuma isasshiyar garkuwar jiki. Suna fama da ƙudaje, rashin jure wa zafi, tsokana daga yara. Saboda waɗannan dalilai da ma wasunsu, shi ya saka Hukumar Ilimin Najeriya a cikin Kundin Ƙa’aidojin Ilimin Musamman na shekarar 2015 suka saka zabaya a cikin jerin mutane masu buƙatar musamman a fannin ilimi.
Masu Larurar Lafiya
Su ne waɗanda ake cewa masu laulayi. Misali, yara masu ciwon sikila, borin jini da sauransu, sukan kasance yau da lafiya gobe babu, saboda haka suke buƙatar tsarin ilimin da zai dace da larurorinsu.
Masu Larurar Hankali
Su ne waɗanda suke da matsalolin da suka shafi tunani, koyon abubuwan da aka saba da su kamar saka takalmi da sauransu. A cikin wannan rukuni ake samun dolo, sakarai, shashasha, wawa da kuma masu nauyin ƙwaƙwalwa.
Masu Matsalar Cuɗanya
Su ne waɗanda basa iya cuɗanya da mutane kamar yadda ya kamata. A cikinsu akwai gaula/gailo da kuma asararre.
Masu Matsalar Magana
Su ne waɗanda suke da tangarɗa wajen magana. A cikinsu akwai masu saurin magana, masu barbarar magana, maus in-ina da masu nauyin magana. Da sauransu.
Masu Larurar Hankali
Larurar hankali, ruwan dare ce, game duniya. Babu wani jinsi na mutane a duniya da ba a samun masu wannan larurar a cikinsu.
Saboda haka abu ne mai matuƙar muhimmanci ga malaman makaranta, iyaye, ma’aikatan lafiya da masu kula da yara, su zama suna da wata masaniya game da abin da ya shafi irin waɗannan yara domin basu kulawar da ta dace da su, a kuma lokacin da ya dace.
Manufar wannan rubutu ita ce sanar da mai karatu ma’anar yara masu larurar hankali, abubuwan da ke haifar da larurar, siffofin yara masu larurar hankali, hanyoyin karantar da su da sauransu.
Ma’anar Yara Masu Larurar Hankali
Larurar hankali, ita ake kira mental retardation ko kuma intellectual retardation a Turance. Masana fannin Ilimin Musamman sun bata fassara gwargwadon hali. Daga cikin waɗanda suka yi fice akwai wacce Dakta Adekunle (2012), ya ruwaito daga (AAMR, 2002), cewa: “Larurar Hankali, larura ce da ake siffanta ta da gazawar aikin tunani da kuma gazawar ɗabi’un karɓar sauyi (adaptive behaviour) guda biyu ko fiye da haka ga yara ‘yan ƙasa da shekaru 18”.
A bisa yadda aka sani kuma aka saba da shi, yara kan girma a matakai daban-daban. A lokacin da suke wannan girma, hankalinsu shima yana ƙara haɓaka, tare kuma da karɓar sauyi; wato koyon halayen zamantakewa da yake saka su, su zama mutanen da za su iya rayuwa a cikin al’umma, su kuma bayar da gudunmawa. Gazawar yaro wajen koyon waɗancan halaye kamar irin su karatu, magana, isar da saƙo, cikakkiyar sadarwa da sauran makamantansu, na nuni ga samuwar larurar hankali a tare da wannan yaro.
Rabe-Raben Masu Larurar Hankali
Masana fannin ilimin musamman sun haɗu a kan cewa, ana la’akari da abubuwan da suka haɗa da al’ada, zurfin larura, ilimi da kuma lafiya wajen rarraba masu larurar hankali.
Binciken ilimi, ya tabbatar da samuwar rukunai uku na mutane ko yara masu larurar hankali. Idan aka yi la’akari da al’ada, zurfin matsalar da kuma ilimi.

Wawa: Shi ne wanda ake kira moron a Turance. Shi ne mai sassauƙar larura (mild). Za a iya koya masa komai dangane da karatu. Babbar matsalarsa ita ce rashin hangen nesa. Abin nufi da hangen nesa a nan shi ne abin da zai faru a gaba sakamakon aikata wani aiki. Shi wawa, baya duba mai zai biyo bayan duk aikin da zai aikata.
Daƙiƙi: Shi ake kira imbicile a Turance. Shi ne mai matsakaiciyar (moderate) larurar hankali, shi kuma yana iya karɓar horo (training) a maimakon karantarwa. Za a iya koyar da shi yadda ake gudanar da wasusu abubuwa na yau-da-kullum kamar irin su saka sutura, yin wanka, wasu ma har sana’o’i ana iya koya musu. Abin da yake zama gagararre a wajensa, shi ne karatu da rubutu. Irin waɗannan yara su ne sukan daɗe a ajin makaranta ba tare da cigaba ba.
Dolo: Shi ake kira idiot a Turance. Shi ne mai zuzzurfar larurar hankali. Baya iya koyon komai, sannan kuma ba a iya horas da shi, haka nan ma babu wani abu da yake iya yi da kansa. Abubuwan yau-da-kullum kamar irin su wanka, saka tufafi da sauransu duk sai dai a yi masa. Irin su ne suke maimaita duk maganar da mutum ya faɗa.
Masu Larurar Hankali
Gabatarwa
Binciken ilimi ya gano wasu dalilai masu dama da ke haifar da wannan larura ta hankali. Saboda yawan da suke da shi, sai aka karkasa su zuwa rukunai guda uku bisa la’akari da lokacin samuwa larurar:
Kafin Haihuwa (Pre-natal).
Lokacin Haihuwa (Perinatal).
Bayan Haihuwa (Post-Natal).
Kafin Haihuwa
Shi ne lokacin da ake kira Pre-Natal a Turance. Binciken kimiyya a fannin ilimin musamman ya gano cewa, ɗan tayi na samun larurar hankali a lokacin goyon ciki; wato tun kafin a haife shi. Kaɗan daga cikin irin waɗannan dalilai akwai:
Muhalli (Environment): Abubuwa masu tarin yawa da ke kewaye da muhallin da mace mai goyon ciki take raye, yana iya haifar da matsaloli gare ta da kuma ɗan tayin da ke cikinta. Waɗanda ke kaiwa ga larurar hankali daga cikin irin waɗannan abubuwa akwai:
Ƙarancin abinci (Maternal malnutrition): Rashin samun isasshen abinci mai ɗauke da sinadaran da mace mai goyon ciki ke buƙata tun daga farko samun ciki har zuwa haihuwa na iya taɓa ƙwaƙwalwar ɗan tayi.
Shan barasa: Ɗirkar basarasa a lokacin goyon ciki na iya taɓa ƙwaƙwalwar ɗan tayi.
Yawan kusantar tururi (Excessive radiation): Kusantar tururi mai tsanani a lokacin goyon ciki na iya taɓa ƙwaƙwalwar ɗan tayi. Wannan tururin kuma har da na na’urorin zamani da suka shafi laturonik waɗanda ake kewaye da su a gidaje, kasuwanni, guraren aiki da sauransu.
Cutar Ƙyanda (Maternal measles): Samuwar ciwon ƙyanda ga mace a lokacin goyon ciki yana iya taɓa ƙwaƙwalwar ɗan tayi.
Larurar Ƙwayoyin Halittar Gado (Chromosomal disorder): Shi chromosome, shi ne ƙwayar halittar ɗan’adam. Akan samu waɗannan ƙwayoyin halitta da matsala daga ɓangaren ɗaya daga cikin mahaifa ko kuma dukansu biyun. Wannan ita ce larurar gado, saboda tun asali da wannan matsala ciki yake samuwa, kuma akan samu wannan matsala a mabambantan na’uka kamar irin su Fragile X Syndrome, Paradox William Syndrome, Down Syndrome da sauransu.
Larurar Tace Abinci (Errors of Metabolism): A jikin ɗan’adam rayayye da wanda ba a haifa ba, akwai wasu ƙwayoyin halitta da ake kira enzymes a Turance, waɗanda ke da alhakin markaxa abincin da ɗan’adam ya ci tare kuma da tattace shi, su fitar da sinadaran da ke ciki domin amfanin jiki. Rashin yin cikakken aikin waɗannan ƙwayoyin halitta na iya haifar da larurar hankali ga ɗan tayi koda kuwa uwar tana cin nau’in abincin da yake cike da sinadaran da jikinta yake buƙata.
Samuwar cututtukan suga, hawan jini, jijjiga, tarin fuka da sauran dangoginsu a lokacin goyon ciki suna sabauta larurar hankali ga ɗan tayi.
Jahilci (Law maternal education).
Za mu taƙaitu da waɗannan dalilai da aka zayyana tare da kyakkyawan fatan mata masu juna biyu da mazajensu za su faɗaɗa bincike tare kuma da yin iya bakin ƙoƙari wajen ganin an kauce wa dukkan matsalar da za a iya kauce mata, domin ya zama ɗawainiya da kwaramniyar da ake sha wajen goyon ciki ta zama mai amfani.
Lokacin Haihuwa
Shi ne lokacin da ake kira Perinatal a Turance. Lokacin da mai ciki ta zo haihuwa, takan ci karo da wasu larurori na haihuwa waɗanda ke kai wa ga ɗan tayi ya samu larurar hankali.
Daga cikin irin waɗannan matsaloli akwai ƙarancin iskar shaƙa; rashin isasshen nauyin haihuwa (Low birth weight). Game da wannan, Smith (2010), ya ce: “Jira-jiran da aka haifa da nauyin da bai haura daraja 2 ba ta ma’aunin nauyin jarirai, suna fuskantar barazanar samun larurar hankali”.
Haka nan ma larurar gaban mace, kamar a ce gaban ya ƙi buɗewa yadda ya kamata, na iya haifar da samuwar larurar hankali ga ɗan tayi; doguwar naƙuda, ita ma hanya ce da ke haifar da larurar hankali ga ɗan tayi.
Bayan Haihuwa
Shi ne lokacin da ake kira Post-Natal a Turance. Haka nan, bincike ya tabbatar da samuwar wasu matsalolin da ke haifar da larurar hankali ga jarirai bayan an haife su. Manya-manya daga cikin irin waɗannan matsaloli akwai:
Shaye-Shaye: Kwankwaɗar barasa, shan ƙwayoyi masu gusar da hankali da shan magani ba bisa ƙa’ida ba ga mahaifiya na iya haifar da larurar hankali ga jariri.
Ƙarancin Abinci: Rashin samun wadataccen abinci mai ɗauke da sinadaran da mace mai shayarwa ke buƙata, yana iya haifar da larurar hankali ga jariri.
Cututtuka: Cututtuka masu yaɗuwa wanɗanda ake iya ɗauka ta hanyar cuɗanya ko iskar shaƙa, na iya taɓa hankalin jariri.
Wariya: Wariya a nan na nufin discrimination. Smith (2010), ya ce, nuna bambanci a tsakanin yara, abu ne da zai iya taɓa ƙwaƙwalwar yara har ta kai ga ta gaza yin aikin da ya dace da ita. Ya kuma alaƙanta samuwar wannan matsala a tsakanin baƙaƙe fiye da fararen fata. A nan kuma iya samun wannan matsala ta nuna wariya a tsakanin iyali, makaranta, ma’aikatun gwamnati da sauransu. Saboda haka abu ne mai kyau, ya zama iyaye, malamai, da masu bayar da tarbiyya su riƙa nuna daidaito a tsakanin yara. Duk abin da za a yi, a yi shi bisa cancanta; a yi wa yara bayanin cewa, duk wanda ya yi abu kaza za a yi masa sakamako da kaza. Saboda haka duk lokacin da aka samu mai hazaƙa ya yi wannan abin, to idan aka yi masa abin da ya dace, sauran yara ba za su damu ba.
Rashin Kula da Kuma Wahalar da Yara: Wannan shi ake kira child abuse and neglect a Turance. Wanda kuma ƙarin bayani a kan haka shi ne saka yara ƙanana ayyukan da suka fi ƙarfinsu tare kuma da rashin basu cikakkiyar kulawa a rayuwa baki ɗaya. Smith (2010), ya ruwaito wani bincike da (CDF, 2001, 2004), ta gudanar wanda ya tabbatar da cewa, yaran da ake bautarwa sun gaza matuƙa, wajen bayar da amsoshin tambayoyin da suka shafi tunani.
Siffofin Marasa Hankali
Siffa a nan, na nufin characteritics a Turance. Yara masu larurar hankali suna da wasu siffofin da suke siffantuwa da su. Dakta Adekunle (2012), ya kasa su zuwa rukunai uku kamar haka:
Siffofin hankali.
Siffofin karatu.
Siffofin cuɗanya.
Siffofin Hankali
Siffofin hankali su aka kira intellectual characteristic a Turance. Waɗannan su ne matsalolin da suka shafi gajiyawar yara wajen aiki da hankali. Wato suna da rauni wajen yin cikakken aiki da hankalinsu. Ana iya gane haka kuma ta:

Raunin tunani, shi ne impaired cognition a Turance. Yara masu larurar hankali suna da matuƙar raunin tunani da kuma rauni wajen koyon karatu. Suna shan wahala sosai kafin su fahimci samuwar abubuwan da ba a iya ganinsu a bayyane; wato abin da ake kira abstraction a Turance.
Basa iya gudanar da abubuwan rayuwar yau-da-kullum kamar yadda ya dace. Misali, saka takalmi, riga da sauransu a juye. Kafin su koyi yadda ake yi daidai, yakan ɗauke su lokaci mai tsawo.
Adana ilimi (Storing idea) da kuma amayo (Retrieving) da shi, da kuma musayarsa (Transfer) abubuwa ne masu matuƙar wahala a gare su. Wato idan aka koyar da su sabon karatu, basa iya riƙewa, su tuna shi sannan su faɗa wa wani.
Basa iya kiyaye ƙa’idojin zamantakewar al’umma. Yara masu larurar hankali, basa iya kiyaye ƙa’idojin zamantakewar jama’a. Waɗannan ƙa’idojin zamantakewa kuwa su ne abubuwan da kowace al’umma ta saba da su, ta taskace su a matsayin al’adunta, wanda ake ganin duk wanda ya kauce, to ya aikata ba daidai ba. Misali, a dukkan al’umma za ka taras cewa, suturar mace daban da ta namiji, su irin waɗannan yara suna iya saka rigar duk wanda ta kama.
Basa iya koyon darrusan da ake koya musu a makaranta cikin sauƙi kamar irin su Turanci, Lissafi da sauransu. Sai dai idan an yi ta maimaita musu.
Soffion Karatu
Su ne academic characteristics a Turance. Yara masu larurar hankali, suna da wasu halaye da suke nunawa waɗanda suka bambanta su da sauran yara a wajen koyon karatu. Daga cikin irin waɗannan halaye akwai:
Basa iya koyon karatu a bisa raɗin kansu. Sai dai ɗan abin da ba za a rasa ba.
Suna yawan faɗuwa jarabawa, abin da yake haifar musu da daɗewa a aji kafin su cigaba.
Basu da ƙwarin guiwa a kankansu. Wato basu da abin da a Turance ake kira self confidence.
Siffofin Cuɗanya
Siffofin cuɗanya, su ne social characteritics a Turance. Abin da wannan yake nufi shi ne yadda yara masu larurar hankali suka bambanta da sauran yara idan aka zo maganar cuɗanya da sauran jama’a. Waɗannan yara sukan zamo:
Suna matuƙar shan wahalar yin aiki a cikin jama’a (group work), saboda alaƙar mutum-da-mutum da ke cikin aiki a jama’a.
Sukan zama mabiya ne kawai, basa iya jagorantar kowa.
Suna da rauni sosai wajen yin magana; wato basa iya magana mai ma’ana da sauran jama’a. Sakamakon haka basa iya bayyana abin da yake ransu.
Kariya Daga Larurar Hankali
Kariya a nan ita ce abar da aka kira Prevention a Turance. Bincike ya tabbatar da cewa, da yawa daga cikin matsalolin da ke haifar da wannan larurar ta hankali, masu magantuwa ne; abin nufi, ana iya maganin da yawa daga cikin matsalolin da ke haifar da larurar hankali. Misali, ana iya kawar da cutar ƙyanda ta hanyar riga-kafi; ana iya magance matsalar ƙarancin abinci ta hanyar samar da abincin da ya dace; ana iya magance matsalar cututtuka masu yaɗuwa; ana iya rage tsawon naƙuda ta hanyar allura; ana iya magance matsalolin da suka shafi larurorin goyon ciki ta hanyar zuwa asibiti awon-ciki; ana iya magance matsalar wariya, wahalar da yara da rashin kula da su ta hanyar adalci da sauransu.
 Hanyoyin Gane Yara Masu Larurar Hankali
Abu ne mai matuƙar muhimmanci ga iyaye, malaman makaranta, ma’ikatan asibiti da masu kula da yara su gane ko su fahimci yara masu larurar hankali tun suna ƙanana. Yin hakan zai taimaka matuƙa wajen basu kulawar da ta kamace su tun da wuri, wanda kuma ta haka ne za su zama masu amfanar da kansu da kuma wasunsu.
Bisa gaskiyar magana, wannan gaɓa tana da muhimmanci. A rashin kiyaye wannan gaɓa ne ake hasarar yara da dama. Sau da yawa, akan samu yaran da aka haifa da matsalar, ko kuma ya same ta bayan an haife shi, wanda kuma tana iya yiwuwa matsala ce da za a iya magance ta tun tana ƙarama, amma rashin sanin hakan sai ya saka a rasa baki ɗaya har ya girma, matsalar ta girmama, wasu ma har takan kai ga yaro ya shiga uwa duniya.
Babbar hanya ko ma’aunin da za a yi amfani da shi wajen gane yara masu larurar hankali ita ce, a ɗauki waccar ma’ana ta yara masu laurar hankali da aka kawo a sama. A auna yaro da ita. Idan muka tuna a cikin ma’anar an yara masu larurar hankali, an ce su ne yaran da suka siffantu da gazawar aikin tunani; wato basa iya yin tunani, sannan kuma sun gaza wajen karɓar sauyi game da abubuwan da suka shafi rayuwar yau-da-kullum.
Misali, a bisa yadda aka saba, daga shekarar farko ta haihuwar yaro zuwa shekaru uku, ana sa ran yaron da yake da cikakkiyar lafiyar hankali zai iya saka takalmi, riga, wando, amfani da hannayensa biyu bisa dacewa, shiga bayi domin biyan buƙata da sauransu. Gazawar yaro wajen yin waɗannan abubuwa ba tare da samun larurar gaɓɓai ba, wannan na nuna cewa akwai yiwuwar samun larurar hankali tare da shi. Saboda shi hankali shi ne yake saka mutum ya yi tunani har ya gane gaban riga da bayanta, ko kuma ƙafar dama ko ta hagu ta takalmi. To idan aka ga cewa, shi a ƙashin kansa ya ƙi kula ya gane, sai a yi ƙoƙarin koyar da shi sannu a hankali.
Haka nan kuma akwai shagwaɓa, ita ma tana susutar da yaro. Ita kuwa shagwaɓa, ita ce nunawa yaro soyayya ko gata fiye da ƙima, ta hanyar yi masa ayyukan da ya kamata a ce shi ya yi da kansa.
Dabarun Karantar da Yara Masu Larurar Hankali
Masana fannin karantarwa da kuma ilimin musamman, sun samar da hanyoyi da dama na karantar da yara masu larurar hankali. Ga wasu kaɗan daga ciki kamar yadda na naƙalto daga Dakta Adekunle (2012):
Fishiyolojikal Mesod (Physiological Method): Salo ne na karantar da yara masu larurar hankali wanda ya bayar da kulawa wajen haɓɓaka sassan shigarwa (Imperfect sense organs) da suke da matsala, ta hanyar karantarwa da kuma bayar da horon sana’a.
An samar da wannan salo ko dabarar karantarwa tun cikin tsakiyar ƙarni na goma sha tara. Wani masani mai suna Edward Sequin ne ya samar da shi. Ya yi amfani da dabarar bayar da ayyukan gwaji (exercise) akai-akai wajen gogar da yara game da yin amfani da sassan ji, gani, taɓawa da kuma na jin ɗanɗano.
Salon Bayar da Dama (Permissiveness Method): Salo ne da yake bayar da damar amfani da kayan wasa (Toys) wajen karantar da yara masu larurar hankali. Shahararriyar masaniyar ilimin fizis (Physics), kuma dandaƙaƙƙiyar malamar makaranta, Dakta Maria Mentossori, ita ta samar da wannan salo.
Salon Aikawata (Project Method): Salo ne da ya mayar da hankali wajen amfani da ayyukan hannu masu tarin yawa tare kuma da danganta su da ƙudurorin darrsuna koyarwa (Academic subject matter), haɗe da ayyukan ɗakunan aikace-aikace (Workshops crafts) da kuma ayyukan tattalin gida (Home economics).
John Ducan, shi ya gano wannan salon. Wato wannan salon karantarwa na John, yana mayar da hankali ne wajen bayar da ayyukan da suka shafi rayuwa, sannan kuma suke ƙunshe cikin ƙudurorin wasu darrusan da suka shafi fasaha, waɗanda idan an karantar a aji, za kuma a tafi ɗakin aiki (Workshop) a yi shi a aikace tare kuma da dacewarsu da ayyukan kula da gida (Home economic). Misali, yankan katako, wayarin na gida da sauransu, abubuwa ne da ke cikin manhajojin karantarwa, sannan kuma manufar darrusan ita ce ɗalibai su koyi yanka katako ko haɗa wayarin na lantarki a ilimance da kuma a aikace, daga ƙarshe kuma ana fatan wannan ya zamarwa ɗalibi sana’a.
Waɗannan su ne alaƙoƙin da wannan salon karantarwa yake son yara masu larurar hankali su koya ba tare da an karantar da su ba.
Salon Sadarwa na Musayar Hoto (Picture Exchange Communication System – PECs): Salo ne da yake bayyana dukkanin ayyukan da za a yi ta cikin hoto. A nan, duk abin da ake son koyar da yaro za a zana hoton abin ne tun daga matakin farko har zuwa na ƙarshe. Misali, tsallaka titi, za a nuna fitar yaro daga gida,  sannan kuma gashi tsaye bakin titi yana duba dama, sannan a nuna zuwan mota tare da jinkirtawarsa, sannan a nuna gotawar mota, sannan a nuna tsallakawar yaron, duk a cikin hotuna.
Misaltawa/Kwatantawa (Boy Sign): Salo ne da mai karantarwa yake furta aiki sannan kuma yana kwatantawa ko misaltawa. Misali, idan ana so a karantar da yaro barci, za a furta kalmar barci da baki, sannan kuma za misalta yin barci ta hanyar karkatar da kai a kan tafin hannu tare kuma da rufe idanuwa.
Salon Wasa (Play Method): Salo ne da mai karantarwa yake karantar da yara ta hanyar nishaɗantar da su da rawa da waƙa.
Mutum halitta ce mai cuɗanya da juna, saboda haka yana buƙatar jagoranci daga waninsa don yin abubuwansa bisa turba.
A rayuwarmu ta yau-da-kullum, muna cin karo da jagoranci (guidance) da kuma bayar da shawarwari (counselling). A gidaje akan samu babba a gida kullum yana jagorantar sauran mutanen gida ta hanyar yi musu nuni (guidance) da yin abin da ya dace, tare kuma da sanar da su (counselling) abubuwan da suka dace ta hanyar magana. Haka nan a makarantu malamai kan jagoranci ɗalibai wajen yin ayyuka, haka nan a kasuwa da sauransu.
Idan haka ne to wannan al’amari na jagoranci da bayar da shawara yana da matuƙar muhimmanci a rayuwar ɗan’adam baki ɗaya.
Wannan rubutu da mai karatu zai karanta, zai yi tsokaci ne game da Jagoranci (guidance) da kuma bayar da shawara (counselling). Ma'anarsu, amfanin su, banbance-banbancen da ke tsakinsu da kuma rabe-raben jagoranci.
Ma’anar Jagoranci da Bayar da Shawara
Kafin fassara Jagoranci da Bayar da Shawara (Guidance and Counselling) a dunƙule, bari mu fara kallon ma’anar kowane ɗaya daga cikinsu. ‘Guidance’ kalma ce ta Turanci wacce ke nufin shugabanci ko jagoranci, Encarta Dictionary (2009). Amma Bernard (1969), ya fassara ta a matsayin taimako ko nuni da mai gogayya (experienced person) ke baiwa maras gogayya don tallafa masa ya warware wasu matsalolin da suka shafi rayuwa kamar harkar ilimi, zaɓin sana’a, ko matsalar mutumtaka, da sauransu. Ita kuma kalmar ‘Counselling’ ma’anarta ita ce, Bayar da Shawara a bisa bayanin Encarta Dictionary (2009). A fassarar Jode (2010), kuwa, ‘Counselling’ na nufin hanyoyin (process) bayar da shawarwari da ƙwararre (professional) ke yi ga wanda ba ƙwararre ba da nufin tallafa masa ya warware wasu matsaloli.
Shi kuwa wannan fanni na ‘Guidance and Counselling’ ya samu fassarori da dama, daga ciki akwai: Hanyoyin (process) taimaka wa jama’a su gano tare kuma da fahimtar damammakinsu na ilimi, sana’a, da tunani domin su cimma haƙiƙanin moriyar  wannan dama tasu, sannan kuma su zama cikin farin ciki (Encylopaedia Britannica, 2010). An kuma fassara shi da shirye-shirye da ayyukan da ke haɓɓaka mutumtaka (personality), walwala (social), ilimi da zaɓin fannin karatu ga ɗalibi (Unesco, 2011).
Bambanci Tsakanin Jagoranci da Bayar da Shawara
Waɗannan kalmomi guda biyu, suna kamanceceniya wajen amfani, amma duk da haka suna da banbanci. Ita ta farkon (Guidance) faffaɗar kalma ce da ta haɗiye ta biyun (counselling). Jagoranci (guidance), abu ne da kowa ke buƙata kuma a koda wane lokaci. Ita kuma shawara (counselling), akan buƙace ta idan akwai matsala, saboda haka, ita kanta shawarar ta faɗo cikin jagoranci, saboda ana bayar da sharawa ne don a yiwa mai karɓar shawara jagoranci cikin ilimi idan buƙatar hakan ta taso.
Isaiah (2012), ya banbanta su ta fuskar cewa shi jagoranci (guidance) abu ne da kowa ke buƙatarsa, amma shawara (counselling) kuwa sai mai matsala. Sannan kuma kowa na iya yin jagoranci kamar iyaye, malamai, likitoci, sojoji, da sauransu, amma ita kuwa shawara (counselling) sai masanin (professional) fannin. Haka nan ana iya gudanar da jagoranci (guidance) a kowane guri kamar irin su ɗakin taro, aji, kasuwa, asibiti, gida, da sauransu kuma ta kowace hanya kamar irin su wasiƙa, saƙon kar-ta-kwana (sms), amma ita kuwa shawara (counselling) sai an keɓe.
Amfanin Jagoranci
Amfanin jagoranci (guidance) bai taƙaitu ga ɗalibai da malamai a makaranta ba kawai, a’a, har ga iyaye ma a gida, shugabannin ma’aikatu da masana’antu, ma’aikatan hukumomi da na kamfanoni, da dukkan sauran jama’ar da ke cikin al’umma wannan fanni na jagoranci yana da matuƙar amfani a gare su. Kaɗan daga cikin amfanin jagoranci su ne:
Fahimtar kai da kuma sama wa kai makoma (self-understanding and self-direction): Jagoranci (guidance) yana taimaka wa mutum ya san irin ƙwazon da yake da shi da kuma rauninsa, sannan kuma yana taimakon mutum ya samu dabarun tunkarar matsala da kuma yanke hukunci.
Ƙololin gina mutum. Abin nufi shi ne cewa, jagoranci (guidance) yana taimaka wa wajen gina cikakken mutum mai tarbiya da ilimi, da kuma sanin ya kamata.
Warware matsalolin jama’a. Jagoranci (guidance) yana taimaka wa wajen warware matsalolin jama’a.
Jagoranci (guidance) yana taimaka wa wajen zaɓin ingantacciyar sana’ar da ta dace, da kuma haɓɓaka sana’ar. Abin nufin a nan shi ne cewa, jagoranci, yana taimakon mutum ya zaɓi sana’ar da ta dace da yanayinsa, wanda hakan ke kaiwa ga samun makoma mai kyau a rayuwar mutum ta sana’a.
Yana taimaka wa wajen inganta cuɗanya (social) da kuma mutumtaka.
Yana samar da ingantacciyar rayuwar iyali.
Yana taimaka wa wajen mayar da mutum nagartaccen ɗan ƙasa.
Yana taimaka wa wajen iya magana (conversation) da kuma samun cikakken amfanin mutum; abin nufi da cikakken amfani mutum shi ne, yana mai da shi mutum ɗin kan-kansa ya zama mai amfani sannan kuma ya amfanar da wasu.
Yana taimaka wa wajen ci gaban ƙasa. Wannan abu ne bayannane, idan ya zama mutane a ƙasa sun zama masu amfani, to ba makawa wannan ƙasa za ta ci gaba.
Rabe-Raben Jagoranci
Kaɗan daga cikinsu sun haɗa da:
Jagorancin Ilimi (Educational Guidance).
Jagorancin Sana'a (Vocational Guidance).
Jagorancin Walwala (Social Guidance).
Jagorancin Kyawawan Halaye (Moral Guidance).
Jagorancin Sana'a
Sambo (2008), ya ruwaito cewa, Ƙungiyar Jagorancin Sana’a ta Ƙasa (National Vocational Guidance Association) ta shekarar 1937 da ke ƙasar Amurka ta fassara Jagoranci Sana’a (Vocational Guidance) a matsayin: hanyoyin taimakawa mutum ya zaɓi sana’a, ya shirya mata, ya shiga cikinta sannan kuma ya samu nasara a cikinta. Hanya (process) ce ta taimakawa mutum ya san kansa da kuma irin gudunmawar da zai bayar a duniyar aiki, ya gwada wannan zato nasa a aikace, sannan ya aiwatar da shi yana mai gamsuwa da shi, sannan kuma ya zama mai amfanar da jama’a.
Manufofin Jagorancin Sana’a
Nwoye (1999), ya fitar da abubuwan da ƙwararru a fannin ‘vocational guidance’ suke gani a matsayin manufofin ‘vocational guidance’
Ƙarfafar guiwar mai karɓar shawara ya samu cikakkiyar masaniya da kuma haƙiƙanin darajojinsa.
Gina halayyar bibiyar kai da kuma yiwa kai hisabi (mutum ya riƙa bibiyar abubuwan da yake yi yana tantancewa game da samun ci gaba ko akasin haka).
Cusawa ɗalibai tunanin sana’a.
Ƙarfafawa ɗalibai guiwa su shiryawa rayuwar bayan gama karatu, su kuma faɗaɗa ta iya rayuwa dangane da abun da za su iya yi.
Samar da bayanan sana’a da suka dace ga masu karɓar shawara (clients).
Baiwa ɗalibai bayanan da suke buƙata game da yanke hukunci mai inganci  dangane da sana’a (wato bayana nan da suke buƙata dan su zaɓi kyakkyawar sana’ar da ta dace da su ta kowace fuska).
Shi kuwa Sambo (2008) ya ce dalilan (purpose) jagorancin sana’a (vocational guidance) su ne:
Samar da ilimi (masaniya) game da duniyar aiki.
Samar da ilimi (masaniya) game da abubuwan da ba sana’a ba kamar hutu (leisure).
Taimakawa ɗaiɗaikun mutane su fahimci kansu ta fuskanci ƙwazo (strength) da rauni (weakness).
Taimakawa mutum ya daidaita tsakanin waɗannan biyun (ƙwazo da rauni).
Yana taimakawa wajen zaɓin sana’a da kuma daidaituwa da aiki (wato komai ya yi daidai da aiki).
Shirya Shirin Jagorancin Sana’a
Za a iya bin matakan da za a zayyano wajen shiryawa (planning) da kuma gina (developing) shirin jagorancin sana’a (vocational guidance)
Matakin Farko: A ra’ayin Borman, Colson, Cox, da Herring (1981) matakin farko shi ne a nemi shugabannin makaranta su kafa Kwamatin Jagorancin Sana’a (Career Guidance Committee) wanda ke da ciyaman. Amma a makarantar da ake da mai bayar da shawara (counsellor), kwamatin sai ya ƙunshi masu bayar da shawara (counsellors), malamai (teachers), da kuma shuwagabanni (administrators). Haka nan kuma makarantar da babu mai bayar da shawara (counsellor), kwamatin sai ya ƙunshi mambobi 8 zuwa 10 waɗanda suka nuna matuƙar sha’awarsu game da sabon shiri da kuma kayan aiki (materials) da aka tsarawa ɗalibai kuma ya zamo a shirye suke su haɓɓaka shirin jagorancin sana’a.
Mataki na Biyu: Bayan an samar da kwamatin jagorancin sana’a, abu na gaba shi ne zaɓar salon tsara shirin jagorancin sana’a (career guidance planning model). Wannan salo (model), zai iya zama maimaicin (replication) wanzajjen salon da ake da shi, ko kuma a tsara wani sabo baki ɗaya. Mafiya yawan salon suna amfani da tsarin kwamati (committee form of organization) kuma suna dogara da ‘chairperson’ (mafiya yawancin lokuta mai bayar da shawara -wato ‘counsellor’ ne ke zama ‘chairperson’) dangane da alƙibla. Sannan kuma abubuwan cikakken tsarin salo (components of comprehensive career guidance planning model) su zama sun ƙunshi -tsararrun matakan da  za su taimakawa ɗalibi ya samu:
Fahimtar kai (Self-understanding).
Tallafin gogayyar aiki (Job enhancement skills).
Masaniyar muhalli (Environmental awareness).
Ƙwarewa kan yanke hukunci (Decision making skills).
Abin da zai auku bayan amfani da salon, shi ne tsarin jagorancin sana’a (career guidance plan) wanda ke ƙunshe da manufa da kuma jeren ayyukan jagorancin sana’a (career guidance activities) ga dukkan makarantun da ke yankin, idan har dukkan makarantun sun yanke shawara haɗa-ƙarfi waje guda su samar da tsari guda ɗaya dan amfanin dukkansu.
Mataki na Uku: Mataki na gaba kuma sai kwamatin jagorancin sana’a (career guidance committee) ya tsara dabarun tattaro ra’ayuyyuka game da buƙatar jagorancin sana’a (need for vocational guidance programme) daga ɗalibai, malamai, shugabanni, da kuma iyaye. Wannan shi aka fi sani da tantance buƙatu (needs assessment). Wannan tantance buƙatun kuma zai dogara da salon (model) da aka zaɓa.
Mataki na Huɗu: Kwamatin jagorancin sana’a zai samar da tsarin jagoranci sana’a (career guidance plan), ga makaranta wanda ke da manufa da kuma jeren ayyukan jagoranci (sequence of career guidance activities). Mambobin kwamatin su za su riƙa bayyana ayyukan jagoranci sana’a (career guidance activities) da kuma kayan aikin (materials) da za a yi amfani da su wajen aiwatar da shirin (plan). Mai bayar da shawara (counsellor) a makaranta shi zai zama mai bayyana kayan aikin (materials); wato shi zai ce ga yadda za a yi, kuma ga abubuwan da za a yi amfani da su.
Mataki na Biyar: A haƙiƙance shi ne cewa ƙoƙarin kwamatin ya samar da rubutaccen tsarin jagorancin sana’a (career guidance plan) wanda ke da ƙudurori (goals), manufofi (objectives), da kuma jerin sunayen ayyuka (list of activities), da kayan aiki (list of materials) da masu bayar da shawara (counsellors), da malamai za su yi amfani da su wajen aiwatar da shirin (programme). Za a gabatar da wannan tsarin (plan) ga shugabannin makaranta, da malamai dan su bibiya (review), su kama bayar da shawara (suggestions). Matuƙar aka amince (approved) da shi, sai kuma a shirya (assemble) kayan aikin (materials) jagorancin sana’a, sannan a shirya taron ƙarawa-juna-sani ga waɗanda za su aiwatar da shirin misali, malamai, da sauransu.
Mataki na Shida: Tantancewa (evaluation), kwamati sai ya zayyana (determine) sharruɗan (criteria) da za a yi amfani da su wajen gane cewar wannan shiri (programme) ya cimma manufofinsa (objectives). Sakamakon (sakamakon tantancewar da aka yi), sai a yi amfani da shi wajen waiwaya (revise) da kuma sabunta shirin (praogramme).
Ɗaiɗaikun Bayanan Sana’a da Ɗalibai ke Buƙata
Yanayin aiki (Nature of job): Dukkan shirin sana’a (career planning) dole ya yi kyakkyawan yunƙurin da zai yiwa ɗalibai bayanin yanayin aiki. Wannan ya haɗa da siffanta musu yadda aikin yake, lokutan aiki, tsawon lokacin da za a ɗauka ana aikin, da kuma abubuwan da za a yi amfani da su (kayan aikin da za a yi amfani da su wajen aiwatar da aikin). Za ka so sanin cewa aikin ya keɓanta da wani lokaci ne ko kuwa na din-din-din ne, wace darajar karatu ake buƙata (qualification), sannan kuma wane darasi (subject) ne ya dace da aikin? Da sauransu.
Makoma da Kuma Bunƙasar Aiki (job prospects and advancement): Dukkan wani tsari game da sana’a, dole ya wadatar da ɗalibi da bayanai game da makoma da kuma bunƙasa game da aikin. Ɗalibi yana buƙatar sani, kuma ya kamata ya tambaya cewa shekaru nawa zai yi a cikin aiki kafin ya samu ƙarin girma, kuma me da me ake buƙata a aikin kafin samun ƙarin girma, ana ƙarin girman ne bisa la’akari da ƙwazon aiki wanda yake samun tantancewa daga shugaba ko mai kulawa, ko kuwa ana samu ne ta hanyar wallafe-wallafe ko gabatar da ƙasidu, halartar tattaunawa (interview) ko jarrabawa, ina da buƙatar zuwa ƙarin karatu ko kuma wasu ƙarin takardu? Da sauransu.
Albashi da Sauran Damammaki (Salary and other benefits): Bincike ya tabbatar da cewa ɗaya daga cikin muhimman abubuwan da ke kwaɗaitar da zaɓin aiki (sana’a) shi ne romon tattalin arziƙi (economic benefit) da ke ɗamfare da aikin. Idan kuwa har dalilai na tattalin arziƙi ba su zamo ababen kulawa ba su kaɗai, albashi da sauran damammaki suna da matuƙar muhimmanci a lura da su. Wannan saboda adadin abin da mutum ke samu, shi ke bayyana irin salon rayuwar da zai iya yi, gidan da zai rayu a ciki, abincin da zai ci, suturar da zai saka, kiwon lafiya, da sauransu. Haka nan ya kamata ɗalibi ya san cewa aikin wuni ne (aikin da za a riƙa biya duk wuni), ko aikin wata ne, sannan kuma akwai wasu alawus-alawus da za a riƙa biya kamar kuɗin gida, kuɗin sufuri, kuɗin tsautsayi (hazard) kuɗin utiliti, kuɗin kiwon lafiya, kuɗin karatun yara, da sauransu.
Hatsarin Aiki (Jon Hazard): Ɗalibi ya san cewa babu wani aiki da baya tattare da hatsari. Ana iya bayyana hatsarin aiki a matsayin dukkan wani tsautsayi (danger), ko wahalhalu, ko tozartawa da ma’aikaci zai iya fuskanta wanda ke yiwa rayuwarsa barazana. Wannan kuma zai iya kasancewa mutuwa, cututtuka, hatsarin (accident) da zai iya kaiwa ga tawaya (deformity), ko zama a gidan kaso, da sauransu. Misali, a fannin lafiya, likitoci da sauran ma’aikatan lafiya suna iya kamuwa da cututtuka (infection) musamman lokacin gudanar da fiɗa, ko kuma kawai sanadin cuɗanya da maras lafiya. Jimawa ana aiki yana haifar da gajiya (occupational stress), wanda ka iya haifar da wata cuta mai tsanani. Haka nan lauya yana iya fuskantar barazanar farmaki daga ɓangaren wanda aka yi galaba a kansa, ko kuma yana iya shiga hatsari a ƙoƙarin zaƙulo wasu bayanai game da wata shari’a. Ma’aikacin kamfani na iya rasa yatsunsa a lokacin da yake aiki, ko kuma yana iya samun raɗaɗin jiki kamar kafaɗa ko ƙafafuwa saboda doguwar tsayuwa ko zama. Haka nan manomi na iya cin karo da cizon maciji ko kunama a lokacin da yake noma.
Hanyoyin Yaɗa Bayanan Sana’a ga Ɗalibai
Ana iya bin waɗannan hanyoyi dan yaɗa bayanan sana’a ga ɗalibai ko dai ga ɗaiɗaikun mutane ko kuma a ƙungiyance:
Ranar/Makon Sana’a (Career Day/Week): Makaranta, wacce ka iya zama firamare, sikandire ko babbar makaranta kamar jami’a ko kwaleji ta riƙa shirya rana ko makon sana’a ga ɗalibanta. Wannan kuma ya haɗa da gayyato wani ƙwararre ko wanda ya yi nasara, ko fice a sana’arsa, ya yiwa ɗalibai jawabi game da sana’ar. Irin waɗannan mutane su zamo daga kowane fanni na rayuwa, ba lallai ba ne su riƙa fitowa daga sanannun sana’o’in da ɗalibai suka sani.
Mutanen su zamo suna bayar da nagartattun jawabai da shawarwari, masu amfani, sannan kuma daidai da zamani (up to date). Makaranta ta riƙa gayyato muhimman mutane sannan kuma waɗanda suke ababen koyi a cikin jama’a. 
Filin Taron Makaranta (School Assembly): Hanya mafi sauƙi kuma wacce aka saba wajen yaɗa bayanai ga ɗalibai ita ce ta hanyar filin taron makaranta (school assembly). A nan, shugaban makaranta zai baiwa mai bada shawara (counsellor) dama ya yiwa ɗalibai jawabi game da shirin makaranta na samar da shirin haɓɓaka sana’a.
Allon Sanarwa (Bulletin Board): Su ne irin allunan da ake sakawa a muhimman gurare (guraren haɗuwar jama’a) dan yaɗa kowane irin bayani game da Jagoranci da Bayar da Shawarwari (guidance and counselling). Ana iya maƙala bayanan sana’a (career information) ga ɗalibai su gani, su kuma karanta. A riƙa maƙala abubuwan da aka yanko daga mabambantan hanyoyi (variety of sources), misali jarida, muƙala, ƙasida, littattafai, da sauransu. Sannan kuma bayanan su riƙa zamowa daidai da zamani (up to date).
Tarurrukan Ƙarawa Juna Sani Kan Sana’a (Career Conferences): Tarurrukan ƙarawa juna sani suna da matuƙar amfani, saboda suna tattaro mutane masu mabambantan tunani daga kowane fanni na rayuwa. Mutane sukan yi musayar (share) gogayya (experiences), rashin nasara (failures) a kan aiki, sannan kuma su faɗi sakamakon wani bincike da aka gudanar a fannonin sana’a da dama. A irin waɗannan tarurruka ne ɗalibai suke cin karo da bayanan sana’o’i da dama wanda zai yi musu amfani.
A riƙa ƙarfafawa ɗalibai da malamai guiwa suna halartar irin waɗannan tarurrukan ta hanyar ɗaukar nauyinsu da kuma basu kayayyakin da suka dace. A lokacin irin waɗannan tarurruka, a riƙa baiwa ɗalibai dama su koyi abubuwa da yawa game da sana’o’i ta hanyar basu damammakin yin tambayoyi. A ƙarshen irin waɗannan tarurruka, ya zamo ana bin diddigin (evaluate) shirin (programme) dan a gane cewa ko akwai buƙatar irin waɗannan tarurrukan ko babu.
Ziyarar Gani-da-Ido (Excursion): A riƙa ɗaukar ɗalibai zuwa ziyarar gani-da-ido. Wannan kuma na iya kasancewa koma ina ne, amma ya zama yana da dangantaka da fannin karatu. Zai iya zamowa kamfani ko wata masana’anta wanda ake yin wasu kayayyaki. Idan ɗalibai suka samu irin waɗannan damammaki, sukan koyi ko kuma ganewa idanuwansu yadda ake yin kayayyaki da kuma irin yanayin yadda abubuwan ke gudana. Sukan ga yanayin aikin, awannin da ake ɗauka, kayayyakin da ake buƙata, da kuma irin hatsarin da ke tattare da sana’ar.
A yi kyakkyawan shiri game da irin tambayoyin da ɗalibai za su yi. Ziyarar ta zamo zuwa ga wata babbar makaranta da ke yankin. A tambayi ɗalibai su kwatanta abubuwan da suka gani dangane da sana’o’in da suka zaɓa a matsayin hanyar bibiya. Wannan zai taimakawa ɗalibai su fahimci muhimman ɓangarorin sana’o’i da dama. Idan aka yi kyakkyawan amfani da wannan hanyar, ɗalibai za su fahimci abubuwan da ake koya musu fiye da darrusan da ake yi musu a aji ko kuma suke karantawa a littattafai ko kuma malamansu suke gaya musu.
Ƙirƙira Fayil Ɗin Sana’a (Career file creation): Ƙirƙira da kuma amfanim da fayil ɗin sana’a abu ne mawuyaci ga ɗalibai. A riƙa koyawa ɗalibai yadda za su samar da fayil ɗin sana’a. Wannan kuma na iya samuwa ta hanyar tuntuɓar iyaye, malamai, da kuma yayye game da abubuwan da suke yi idan suka je guraren ayyukansu. Bayanan da ake samu sai a adana su a fayil, wanda kuma ka iya zamowa irin aikin da aka yi (type of job done), gurin da ake aikin, awanni nawa aka ɗauka ana aikin, ana karɓa-karɓa (shift)? Wahalhalun aiki da sauransu. A riƙa sabunta bayanan da ake adanawa a fayil ɗin da zarar ɗalibai sun samu zuwa ajin gaba. A lokacin da ɗalibai suka kai babban aji na uku (SS III), bayan sun tattara bayanai na shekaru, zai taima musu wajen yin kyakkyawan zaɓin sana’a ko fannin karatu saboda tulin bayanan da suka tattara.
Ɗakin Karatu na Sana’a (Career library): Ɗaya daga cikin abubuwan da mai bayar da shawara (counsellor) zai yiwa ɗalibai shi ne samar musu da isasshen bayani a ɗakin karatu (career library). A ware wani sashe na ɗakin karatun makaranta (section of school library) musamman dan adana bayanan sana’a. idan ɗalibai suna buƙatar bayanan sana’o’i daga littattafai, jaridu, mujallu, kasussuwa masu murya, to sai a samar musu da su daga ɗakin karatun sana’a. A koyawa ɗalibai yadda za su zaƙulo bayanai masu amfani daga wannan sashe.
Kafofin Laturonik (Electronic media): Mai bayar da shwara (counsellor) ya riƙa yaɗa bayanan sana’a ga ɗalibai ta hanyar saka musu jawabai a kaset na radiyo su saurara, sannan ya buƙaci su riƙa rubuta tambayoinsu waɗanda za a tattauna game da su bayan an gama sauraron jawaban. Zai iya zama a kowanne fanni ne na rayuwar ɗalibai.
Haka nan ma mai bayar da shawara (counsellor) zai iya amfani da talabijin da kuma kaset ɗin bidiyo. Gaskiyar magana ita ce cewa idan ɗalibai suka kalli abin da ake magana a kansa zai zauna musu a ƙwaƙwalensu, da wuya su manta. Daga baya a saka ɗalibai su kwaikwayi ayyukan da suka gani; yin haka zai basu gamsasshen bayani. A baiwa ɗalibai bayanan sana’a masu yawa ta hanyar kwamfuta.
Jagorancin Ilimi (educational guidance), matakai ne na tallafa wa ɗalibai su fahimci kansu kuma su san tafarkin da ya dace su bi, don yin zaɓi cikin sani da nufin cimma manufofinsu (Fruehling, 2009).
Babbar manufar wannan fanni ita ce ciyar da ɗalibai gaba a ɗaiɗaikunsu, ta hanyar shirye-shiryen da ake tsarawa don taƙaita koyo a makaranta, bunƙasa sana’a, da kuma mayar da hankali kan buƙatun da ke taimakawa wajen ci gaban ɗalibai.
Asalin Jagorancin Ilimi
Ya zo a Fruehling (2009) cewa, asalin Jagorancin Ilimi (educational guidance), yana komawa ne ga wani lauyan Amurka kuma mai karantarwa wanda ake kira Frank Person, wanda ya ƙirƙiri wata hukuma mai suna Vocation Bureau of Boston a shekarar 1908, da nufin ita wannan hukuma ta zama ta taimaka wa matasa sun zaɓi sana’ar da ta yi daidai da hazaƙarsu da kuma sha’awarsu. Daga baya sai aka fahimci cewa haƙiƙa mutane suna buƙatar jagorancin sana’a (vocational guidance) a lokacin da suke makaranta don su shirya wa sana’ar da suka zaɓa.
A tsakiyar ƙarnin (ƙarni na ashirin), aka samar da shirin bayar da shawarwari (counseling services) a ƙananan makarantu (lower grades) har ta kai ga masu bayar da shawara (counselors) sun haɓɓaka abin zuwa bayar da shawarwari kan matsalolin da suka shafi inganta walwala (social adjustment).
A shekarar 1958 aka horas da ƙwararrun da yawansu ya ninka na baya ƙarƙashin ƙudurin doka ta ‘National Defense Education Act (NDEA)' don su aiwatar da shirye-shiryen jagoranci (guidance services) a makarantun gwamnatin ƙasar Amurka. Manufar wannan ƙuduri ita ce zaƙulo ɗalibai masu hazaƙa ta musamman, don a ƙarfafe su kan zurfafa karatunsu, da kuma taimaka musu wajen bin tafarkin da ya dace da hazaƙarsu. Haka nan kuma wannan ƙuduri ya tallafa da kuɗaɗen da za su taimaka wajen aiwatar da shirin Jagorancin Ilim (educational guidance) a matsayin wani ɓangare na harkokin karantarwa a makarantun gwamnati.
Ƙudurorin Jagorancin Ilimi (Objectives of Educational Guidance)
Taimakon ɗalibai su fahimci kansu, abin nufi a nan shi ne, taimaka wa ɗalibai su fahimci irin hazaƙa (potentialities), ƙwazo/ƙarfi (strength), da kuma raunin (limitation) da suke da shi.
Taimaka wa ɗalibai su yi kyakkyawan tsarin karatu wanda ya yi daidai da hazaƙarsu, ra’ayinsu, da kuma buƙatunsu.
Taimaka wa ɗalibai su samu cikakke kuma gamsasshen bayani dangane da fannin da su ke karanta. Misali, meye shi fannin ko kwas ɗin? Me ake buƙata don samun nasara a cikinsa? Menene wa’adin samun horo a fannin? Waɗanne guraben ayyuka ne ke ɗamfare da shi bayan an kammala samun horo? Da sauransu.
Tallafa wa ɗalibai su samu sakamako mai kyau a sauran darrusan da su ke koya a makaranta.
Taimaka wa ɗalibai su samu kyakkyawar ɗabi’ar karatu (study habit).
Taimaka wa ɗalibai su samu halartar sauran shagulgulan karatu da ake yi a wajen makaranta, wanda kan taimaka musu wajen samun ƙwarewar shugabanci da kuma iya cuɗanya da jama’a.
A saboda haka:
Na farko a matakin firamare ya kamata shirin jagoranci (guidance programme) ya kintsa ɗan makaranta ya samu tushe mai kyau, don ya yi tsari na hankali da kuma shirya shi don shiga makarantar sikandire. Haka nan kuma shirin jagoranci (guidance programme) ya zama yana zaƙulo matsalolin ɗalibai don taimaka musu a wajen da suke da buƙata.
Na biyu kuma a matakin sikandire, ya zama shirin jagoranci (guidance programme) ya taimaka wa ɗalibai su san kansu sosai, su san ɓangarorin makaranta, su zaɓi fannin da ya dace, su samu masaniya game da damammankin karatu, da kuma cusa musu halayyar karatu (study habit). Sannan kuma a fahimtar da ɗalibai zaɓuɓɓukan sana’o’i da suke da dangantaka da ɗaiɗaikun fannoni.
Na uku kuma shi ne matakin karatun gaba da sikandire (tertiary education), wanda ka iya zama kwaleji, jami’a, ko waninsu (colleges, polytechnics, and universities). A wannan mataki dole shirin ya gogar da ɗalibai game da manufa da kuma dalilin yin shi kansa ilimin gaba da sikandiren (tertiary education), sannan kuma ya taimaka musu su fuskanci karatunsu. Ya kamata, ko a ce dole ne kowace kwaleji ko jami’a ta samu ingantaccen sashen jagoranci (guidance unit) wanda ke da cikakkun kayayyakin aiki.
Alaƙoƙin Jagoranci
Da yawan masu ruwa-da-tsaki a harkar Ilimi basu fahimci ta yadda aka samu dangantaka tsakanin Jagoranci (guidance) da Ilimi (education), saikoloji (psychology), karantarwa (teaching), mahnaja (curriculum), horo (discipline), shugabancin makaranta (school administration), gida (home) da kuma al’umma (community) ba.

Na ɗan yi yunƙurin yin ɗan taƙaitaccen bayani game da wannan dangantaka a wannan rubutu da mai karatu yake karantawa.

Jagoranci da Ilimi
Ilimi abu ne mai matuƙar muhimmanci wajen taimaka wa mutum ya cimma ƙudurorinsa (goals) da burace-buracensa (aspirations) na rayuwa. ‘Yan makaranta kan tafi makaranta don tunaninsu ya zama gaskiya. Iyaye kuma suna kyautata wa makaranta zaton za ta haɓɓaka tunani da hankalin 'ya'yansu. Ilimi shi ke samar da dawamammun ‘yan-ƙasa nagari (wato abin da ake nufi a nan shi ne cewa, ta hanyar ilimi ne kaɗai ake iya samar da ‘yan-ƙasa nagari waɗanda ke amfanar da ƙasa).

Jagoranci (guidance) kuma ta nasa ɓangaren, tallafi ne da wata hanyar taimakon jama’a wacce aka samar da nufin taimakon ɗaiɗaikun mutane su riƙa yanke hukunci cikin fahimta, su kuma yi zaɓi madaidaici wanda ka iya zama mai amfani ga su kansu da kuma jama’arsu (society). Saboda haka ba za a iya raba shirin Jagoranci (guidance programme) da ilimi ba, kuma ana  gudanar da Jagoranci ne a cikin ilimi, saboda haka shi Jagoranci ɗin ya zama wani ɓangare na ilimi. Duka biyun suna da manufa ta taimakon ɗaiɗaikun mutane da kuma al’umma su samu ci gaba. Dukkan biyu suna taimakon ɗaiɗaikun mutane a ciki da wajen makaranta su samu mafita a rayuwa. Kai tsaye muna iya cewa Jagoranci yana taimakon mutum ya haɓɓaka hazaƙarsa a kowanne fannin rayuwa.

Jagoranci da Saikoloji
Saikoloji reshe ne na  kimiyyar walwala (social sciences) wanda ke karantar  ɗan-adam da kuma yadda yake cuɗanya da muhallinsa (environment). Halayen mutum da kuma shi mutum ɗin a kan-kansa, ababe ne masu matuƙar sarƙaƙiya da ba za a iya cin alwashi a kansu ba, haka nan kuma ba za a iya yin bayaninsu a cikin sauƙaƙan kalmomin kimiyyar halittu (biological terms) ba. Suna da manufofi da kuma burace-burace.

Idan har za mu iya fahimtar waɗannan manufofi da burace-burace na mutum, to muna da daɗaɗan kayan marmarin da za mu iya fahimtar halayyar mutum. Fahimtar wannan (halayen mutum), tana da matuƙar muhimmanci ga masu bayar da shawara (counselors) ta yadda za su iya amfani da ita wajen warware matsalolin da masu neman shawara (clients) za su kawo musu.

Babbar dangantakar da ke tsakanin Jagoranci da saikoloji ita ce, taimakawa mutum da cikakkun abubuwa (resources) da hanoyin (procedures) da zai yi amfani da su a kowanne fanni na ilimi. ‘child psychology’, ‘industrial psychology’, da gwaje-gwajen saikoloji (psychological test), dukkansu basu yiwuwa sai da jagoranci. Saboda haka jagoranci yana buƙatar mai bayar da shawara ya samu ilimin saikoloji. Saboda haka ana iya ɗaukar jagoranci a matsayin saikoloji a aikace. Jagoranci zai taimaki mai bayar da shawara (counselor) ya aiwatar (implement) da matakan koyo (learning process) waɗanda ke da ƙudurori na taimakon mutum ya gina kansa, ya fahimci kansa, ya kuma samu kyakkyawar cuɗanya da sauran jama’a. Ilimin da ɗalibai suka samu a aji na matakan ci gaba (developmental stages), da kuma siffofi ko ɗabi’un (characteristics) kowane mataki (stage), suna taimaka wa aikin mai bayar da shawara ya kai ga nasara.

Babbar gudunmawar masana saikoloji da fishiyatirist (psychiatrist) ga jagoranci, ita ce nazariyoyin koyo (learning theories) da suke da su. Kamar yadda masana saikoloji ke siffanta koyo a wasu keɓantattun kalmomi, mai bayar da shawara (counselor) yana iya fahimtar cewa mutum ya koya ko bai koya ba. Saikolojin ilimi (educational psychology) yana da masaniya game da hanyoyin aiwatar da dabarun kimiyya (scientific methods) wajen nazartar halayen mutane a muhallin koyo da koyarwa (instructional settings). Shi kuma mai bayar da shawara (counselor), yana amfani da wannan ilimi a aikace wajen bayar da shawarar da ta shafi harkar ilimi ga malamai da ɗalibai.

Jagoranci da Karikulum
Ana iya fassara karikulum da nagartaccen tsarin darasi wanda aka shirya shi dan faɗaɗa ilimi (knowledge) da gogayyar (experience) ɗalibi. Kowa ya yarda cewa karikulum shi ne muhimmin abin da ke taimakawa makaratu su cimma manufofinsu.

Akwai dangantaka ta ƙut-da-ƙut tsakanin jagoranci da ayyukan karikulum (curriculum activities), saboda sun yi tarayya a manufarsu ta taimakon mutane su kai ƙololi wajen amfani da kuma fahimtar kansu. Dukkansu suna da damuwa ta ganin mutane da kuma al’ummu sun cimma manufofinsu. Jagoranci da karikulum dukkansu muhimman ɓangarori ne masu dangata da juna a cikin harkar ilimi. Ana buƙatar dukkansu wajen samar da darrusa da kuma gogayyar da suka dace da haƙanin buƙatun mutane da kuma al’umma waɗanda ke caccanjawa da canjin zamani.

Jagoranci yana bayar da gudunmawa wajen samar da karikulum (curriculum development), saboda buƙatun ɗaiɗaikun mutane da kuma ƙungiyoyi na faɗaɗa karikulum (curriculum extension) da ayyukansa, ana iya ganinsu a bayyane ta hanyar bayar da shawara (counselling), gwaji (testing), tsari (planning), bibiya (follow-up), da sauran ayyukan jagoranci. Mai bayar da shawara (counselor) zai iya zama kafar da ƙwararru a fannin karikulum (curriculum specialist) za su samu gamsassun bayanai waɗanda ke cike da ƙwazon ɗaiɗaikun ɗalibai, nasarorinsu, nagartarsu, gajiyawarsu, burace-buracensu, tarihin iyali, ƙarfin tattalin arziƙin iyayensu, da sauran abubuwan kulawa wajen shirya karikulum.

Masu bayar da shawara suna taimakawa ɗalibai su zaɓi tsarin karikulum ɗin da zai dace da su ya kuma taimaka musu wajen haɓɓaka cuɗanyarsu da kuma yin kyakkyawan zaɓin sana’a wanda suke buƙata su rayu cikin al’umma mai sarƙaƙiya.

Jagoranci shi ya fi taimakawa ɗalibai wajen tsara manufofinsu na ilimi da sana’a fiye da dukkan wani shiri da ke da wannan manufar. Saboda haka, abu ne mai matuƙar muhimmanci a riƙa saka masu gudanar da shirin jagoranci a makarantu cikin harkokin samar da karikulum.

Jagoranci da Horo
Horo na iya zama hanya da malamai ke amfani da ita a aji, tana iya zama wani horo (training) da ake yiwa mutane dan su bi doka-da-oda, kuma wasu matakai da hukuma ta samar sannan kuma tana iya zama ladabtarwa (punishment), Okon (1984). Ana kuma iya kallon horo a matsayin yunƙurin sake gina halayyar masu gurɓatacciyar halayya wacce damuwa ta haifar (misali, sake dawo da yaran da damuwa ta saka su aikata halayar shaye-shaye zuwa daina aikata halayyar). Haka nan ana iya kallon horo a matsayin rigakafin da ke samar da ingantaccen ci gaban jama’a ta hanyar samar da yanayi mai kyau wanda ke ƙarfafa guiwa, taimako, da halasta kyawawan halaye masu cike da lafiya da jin daɗi, wannan ya fi mayar da hankali wajen gina ɗaiɗaikun mutane (self-development of individuals).

Ta ɓarayin jagoranci, ana kallon horo a matsayin hanyar gyara kura-kuren jama’a, maimakon hanyar toshe gurɓatacciyar cuɗanya. Horo a matsayin ladabtarwa kawai, ya kamata ya zama hanya ce ta gyara ko hanyar samar da ci gaba. Ya kamata a samu nagartattun hanyoyin canza gurɓatattun halaye zuwa halayen fahimtar kai da ciyar da kai gaba.

Cuɗanya kalmomin jagoranci (guidance) da kuma horo (discipline) a guri guda, sun yi yunƙuri haifar da ruɗani. Misali, ya kamata masu bayar da shawara su samu kansu a cikin kwamatin aiwatar da horo? Ya kamata su riƙe muƙamin yanke hukunci game da halayen ɗalibai? Waɗannan da ma wasu tambayoyi da suka yi kama da su, an daɗe ana cece-ku-ce a kansau. Ga hujjojin wasu masana masu ra’ayin cewa bai kamata masu bayar da shawara su saka hannunsu cikin harkokin horo ba, da kuma hujjojin masu ra’ayin cewa ya kamata masu bayar da shawara su saka hannunsu cikin harkokin horo:

Ya kamata mai bayar da shawara ya saka hannunsa cikin horo

Waɗanda ke aikata ba-dai-dai ba suna da buƙatar shawarwarin da za su ɗora su a kan turbar da za ta daidaita musu tunaninsu da kuma ayyukansu.
Matuƙar ba a shigar da masu bayar da shawara cikin harkokin horo ba, to amfanin jagoranci ya ragu, saboda manufarsa ita ce inganta tarbiyyar ɗalibai.
Akwai buƙatar masu bayar da shawara su gano dalilai masu gyaruwa waɗanda ke haifar da aikata laifuka (wato dalilan da ke jawowa a aikata laifuka kuma ya zama waɗannan dalilan za a iya gayarasu).
Mafi kyawun aikin horo shi ne kariya (wato ya kare mutum daga aikata laifi), haka nan kuma dukkan ƙwarewar mai bayar da shawara da dabarunsa sun ƙare a kan aikin bada kariya (daga aikata laifi).
Burin jagoranci shi ne ladabtar da kai (yi wa kai tarbiyya; ya zamo mutum a kan-kansa zai iya hana kansa aikata abin da ya ke ganin bai dace ya aikata shi ba, duk yadda abin ya kai da kyau ko daɗi), sanin kai (mutum ya san matsayinsa ta kowace fuska kamawa daga ƙarfin jiki, lafiyar jiki, ƙarfin tattalin arziƙi, kaifin ƙwaƙwalwa, basira, hazaƙa, zalaƙa da sauransu), ciyar da kai gaba, da kuma haɓɓakar mutum.
Gyaran tarbiyya (wannan na nufin gyara tarbiyyar yaron da tarbiyyarsa ta gurɓace) yana buƙatar ƙa’idojin jagoranci, dabarun saikoliji na gano matsala, da kuma ƙwarewa ta hanyar karatu wanda a makaranta kawai mai bayar da shawara yake iya samu.
Bai dace mai bayar da shawara ya saka hannunsa cikin harkar horo ba

Bibiya da kuma aiwatar da dokoki dan kyautatuwar abubuwa (tarbiyya) aikin shugabanni ne.
Shigar mai bayar da shawara cikin harkokin horo, zai sa a kalle shi da siffar hukuma wanda hakan kuma zai iya zama barazana ga karɓuwarsa wajen mutane, da kuma gudunmawarsa ta bayar da shawara.
Dukkan matsalolin horo suna da buƙatar zuzzurfan bincike wanda hakan kuma ka iya ragewa masu bayar da shawara lokacinsu na bayar da shawara.
Bayar da shawara na buƙatar ‘yantacciyar dangantaka maimakon tursasawa wacce take siffa ce ta bayar da horo; abin da ake nufi a nan shi ne cewa akwai buƙatar ya zama dangantakar da ke tsakanin mai bayar da shawara da ɗalibai dangantaka ce mai ‘yanci ba ta tursasawa ba, saɓanin mai bayar da horo wanda shi ana binsa ne saboda tsoron hukunci.
Horon da ke tursasa tarbiyyar bai-ɗaya (kyakkyawan aikin da ya zama dole kowane ɗanmakaranta ya yi) abu ne na jama’a. Amma jagoranci abu ne na ɗaiɗaikun mutane kuma a sirrance.
Horo abu ne na gama-gari (abin da ya shafi kowa), ko dai a makaranta ko a cikin al’umma, amma shi kuwa jagoranci ya fi karkata ga ɗaiɗaikun mutane.
Ana siffanta horo da kalmomin ƙayyade dokoki, tursasawa, bin doka da oda, danƙarawa, biyayyar dole da sauransu. Ita kuwa bayar da shawara ana siffanta ta da samar da ci gaba, ƙarfafar sanin kai, gina kai, yarda da kai, da sauransu.
Gudunmawar mai bayar da shawara a harkokin horo

Babu kokwanto game da saka hannun mai bayar da shawara cikin harkokin horo a makaranta. Haƙiƙa yana da muhimmiyar rawar da zai taka a cikin harkokin horo. Amma shigar tasa ta musamman ce, saboda zai taimakawa ɗalibai su bankaɗo, su tantance, su fahimta, sannan kuma su gyara laifuffukansu. Haƙiƙanin aiwatar da horon kuma aikin shugabanni ne.

Bisa la’akari da wannan ra’ayin na buƙatar saka hannun mai bayar da shawara cikin harkokin horo, malamai za su riƙa tura ɗalibai zuwa karɓar shawarwari tun kafin lamari ya lalace har ya kai ga ladabtarwa. Wannan kuma na buƙatar lura da kuma gogewa, idan kuma ba haka ba to zai zama ana tursasawa ɗalibai zuwa karɓar shawara. A bisa wannan ra’ayin, bayar da shawara zai karkata ne zuwa aikin bayar da kariya ta hanyar taimakon mutane su:

Fahimci halayensu.
Su koyi ladabtar da kansu (self-control) tun kafin faruwar manyan matsaloli. A nan ana nufin mutum ya zama zai iya hana kansa aikata duk abin da bai dace ba. Misali, mutum ya kafawa kansa ƙa’idar zuwa aji a kan lokaci, wannan zai hana shi yin latti. Bibiyar laifuffukan mutane ko kuma tsunduma cikin dabarbarun haifar da ruɗanin rayuwa duka ba aikin mai bayar da shawara a ciki. Aikinsa shi ne ya bijiro da wannan halayyar (wacce ba a so) ta wasu fuskoki ga mai karɓar shawara, sannan kuma ya samar masa da kyakkyawar mahanga mai amfani ga wannan halayyar da kuma shi kansa. Ya taimaka masa ya fito da wata halayya mai ingantaccen daidaito tsakanin daidai da rashin daidai. Shi bai zamo wanda aka zalunta ba kuma bai zama mai zalunci ba, sai dai, halayya wacce zai ce “Na aikata, kuma na san laifina ne”.
Masu bayar da shawara za su iya biyan buƙatun ɗalibai sosai idan ba su zamo masu aiwatar da hukuncin horo game da halayen ɗalibai na bijirewa dokokin makaranta ba. A riƙa ƙarfafa cewa wannan ba yana nufin masu bayar da shawara su riƙa bibiyar laifuffukan ɗalibai ba ko kuma su riƙa nisantar tattauna waɗannan matsalolin a wajen ganawar bayar da shawara (counseling interview). Alaƙar bayar da shawara tana buƙatar ɗalibi ya riƙa bayyana damuwarsa kai tsaye ba tare da jin tsoron za a ladabtar da shi ko kuma tona masa asiri ba. Koda kuwa matsalar ta iya kasancewa ta haɗa da malamai. A irin wannan yanayin mai bayar da shawara baya fitowa a matsayin mai horo, sai dai kawai suna da hannu a cikin kyakkyawan tsarin ladabtarwa a makaranta.
Jagoranci da Shugabancin Ilimi (Guidance and Educational Administration)
Shugabanci na wanzuwa ne dan ya taimakawa makaranta ta cimma manufofinta (goals). Mahangarsa baki ɗaya makaranta ce, kuma ya samu ne dan ya tallafi makarantar baki ɗayanta.
Babbar damuwar shugabannin makaranta ita ce ingancin tsarin makaranta. Suna ƙoƙari wajen ganin an samu wadatattun ma’aikata a makaranta dan su aiwatar da aikin da ya dace. Suna tabbatar da cewa an samu wadatattun gine-gine kuma an kula da su dan ɗalibai su samu wajen rayuwa. Suna tabbatar da cewa an ciyar da ɗalibai, an inganta yanayinsu, ana kuma sufurinsu zuwa makaranta da komawa. Suna mayar da hankali wajen ganin cewa abin da za a girba bayan hidindimun shekaru goma sha biyu ya gamsar da al’umma.
Jagoranci a ta ɗaya ɓangaren kuma yana da alhakin kariya da kuma adana manufofin ɗaiɗaikun jama’a. An tsara shi ya taimaka wa ɗaiɗaikun jama’a su cimma manufofinsu. Da yawan jama’a suna yiwa jagoranci kallon abu ne na ɗaiɗaikun mutane (wato ya fi karkata ga buƙatun mutane a ɗaiɗaiku) saɓanin shugabanci wanda shi ya karkata ga makarantar kacokaf.
Duk da cewa, buƙatun ɗaiɗaikun jama’a da kuma na makarantar a sarƙaƙe suke ba za su rabu ba. Jama’a su ke cika makarantu (wato ɗaiɗaikun jama’a suke samar da makaranta) haka nan kuma ɗaiɗaikun jama’a na samun biyan buƙata ta hanyar tallafin wasu. Amma a nan jagoranci (guidance) bai zamo shugabanci (administration) ba, kuma kar a fassara shi haka nan. Shugabanci yana aiki ne dan ya samar da kayan aiki da kuma makoma ga ma’aikata (organization) dan ya zama ta cimma manufofinta yadda ya dace.
Shugabanci shi ke samar da yanayi mai inganci ga karatu wanda ya haɗa da mutum ya san kansa da kuma duniyar da yake ciki. A nazarce, dukkan biyun suna samar da ‘yancin tambaya, bincike da kuma aiwatarwa, tare kuma da kulawa da buƙatun ɗaiɗaiku. A zahirance makarantu da kuma al’umma suna ƙarfafar ‘yanci da kuma nagartattun ayyuka. Saboda haka jagoranci da kuma shugabanci suna ƙoƙarin samawa ɗaiɗaikun ɗalibai tunane-tunanen ayyukan ɗaiɗaikun jama’a a cikin al’umma.
Zaton Masu Bayar da Shawara ga Shugabancin Makaranta
Ana saka tsammanin, masu bayar da shawara suna tsammanin cewa bayan ɗawainiyoyin shugabanci wajen shugabantar shirin bayar da shawara, za kuma su samar da kayayyakin aiki, samar da isassun kuɗaɗe da kuma ƙwararrun mutane, da kuma sanar da jama’a game da shirin. Saboda haka suna tsammanin cewa:
Shugabannin makaranta za su samar da ƙalu-bale cikin shugabancinsu.
Shugabannin makaranta za su tsayu a kan shirye-shiryen jagoranci waɗanda suka yi tarayya a ciki wajen manufa da kuma alaƙa. Saboda kasantuwar ayyukan da basu da dangataka da juna ba za su taɓa samar da shiri ba.
Shugabannin makaranta za su yi amfani da su a matsayin jama’a (group) masu kawo haɓɓakar shirin jagoranci a nan gaba.
Shugabanni su samu dawamammiyar halayyar tantancewa game da shirin.
Shugabannin makaranta su matsa/dage game da wanzuwar shirin, kamalarsa da kuma daidaito.
Shugabanni su rage wahalhalun da ke tattare da aikin shugabanci, sannan kuma su sauke musu nauyin samar da ɗawainiyoyin ƙwararru.
Zaton Sugabannin Makaranta ga Masu Bayar da Shawara
Da farkon farawa, shugabannin makaranta suna tsammanin masu bayar da shawara su gogar da jama’a sannan kuma su kula da ɗalibai. Haka nan kuma suna tsammanin masu bayar da shawara su samar da hanyoyin da ɗalibai za su samu taimako wajen fahimtar kansu da kuma sauran jama’a, ta ɓarayin gwada fahimtarsu ta samun abubuwa daga wajen makaranta, da kuma zaƙulo ra’ayuyyukansu da kuma abubuwan da za su iya yi. Ta yin haka nan, za a gamsu cewa masu bayar da shawara suna bada gudunmawa wajen cimma manufofin makaranta.
Haka nan dai shugabannin makaranta suna tsammanin masu bayar da shawara za su wadatar da su da ƙwararran hujjoji game da ƙwazon ɗalibai, burace-buracensu da kuma ci gabansu a makaranta da kuma ayyukansu na bayan gama makaranta. Haƙiƙa wannan zai taimaka wa shugabanni su nazarci hanyoyin da malaman makaranta za su ga matsaloli da kuma buƙatun ɗalibai sannan kuma su agaza musu wajen samar da buƙatun ɗalibai a mabanbantan matakan ci gaba.
Shugabanni suna tsammanin masu bayar da shawara su riƙa yin aikin ƙwararru masu hankali. Suna tsammanin masu bayar da shawara su haɓɓaka matsayinsu, sannan su riƙa bibiyar ayyukansu a-kai-a-kai dangane da abubuwan da suka yi daidai, da kuma waɗanda suke buƙatar a inganta su. Suna tsammaninsu su riƙa karanta rubututtukan ƙwararru da kuma halartar ayyukan gamayya na ƙwararru da kuma ƙungiyoyi.
Babbar manufar shugabanci ita ce yunƙurin sadar da tsakanin (coordination effort) jama’a su cimma manufofin ma’aikata. Wannan na nufin ayyukan shugabanni ya karkata wajen tallafawa koyarwa da koyo a makaranta, sannan kuma ya damu da yadda baki ɗayan ayyuka ke gudana da ma yadda ake aiwatar da su ciki kuma har da aikace-aikacen jagoranci (guidance services). Kai tsaye, shugabanci yana wanzuwa ne dan ya tunkuɗa makaranta ta cimma manufofi da kuma ƙudurorinta wanda shi kuma jagoranci a wuyansa nauyin kariya da kuma killace ra’ayin ɗaiɗaikun wajen cimma burinsu ya ke. Saboda haka, dukkan biyun suna da manufa ta ƙarfafar ‘yancin tambaya, zaƙulowa tare kuma da aiki. Dangantakar ta karkata ga tsaurarawarsu da kuma kulawarsu ga ɗaiɗaikun jama’a.
Dangantakar Jagoranci da Gida/Al’umma (Guidance, the Home and the Community)
Makaranta da gida, abubuwa ne masu matuƙar tasiri ga rayuwar yara. Tasirin nasu kuma zai yi matuƙar ƙaruwa idan suka yi aiki tare ko kuma suka sarƙafe da junansu wajen ganin sun kawar ko kuma sun rage dalilan da ke kawo cikas ga karatun yara, sannan kuma su daidaita yaran da tuni suka fara bayyanar da halayen ƙi.
Makaranta tana da matsayi mai girma wajen baiwa matasa shawara. Suna da dangantaka ta ƙut-da-ƙut kuma mai ɗorewa tsakaninsu da yara kuma cikin lokaci mai tsawo. Makaranta ta na karɓar yara tun suna da ƙananan shekaru, kuma ta na da kyakkyawar manufar taimakawa yaran su zama ‘yan’ƙasa nagari masu amfani a cikin al’umma. Saboda ita makaranta kusan tana sarrafa kowane yaro, saboda haka masu bayar da shawara an yi musu horo akan cuɗanya da matasa sannan kuma da warware matsalolin matasa, su na da kyakkyawar damar da babu wata hukumar da ke da ruwa-da-tsaki wajen jagorancin matasa da cigabansu take da shi. Makaranta ita ce kaɗai cikin irin hukumomin da ke hulɗa da yara masu tasowa.
Kasancewar damuwar iyaye da makaranta ita ce jagoranci (guidance), to, ba abu ne mai yiwuwa ba wani daga cikinsu ya samar da nagartaccen tsarin jagoranci shi kaɗai. Nagartaccen tsarin shirin jagoranci zai samu ne kawai idan makaranta da gida suka haɗa hannu wajen tsara ayyuka da kuma cin/shan alwashin aiwatar da waɗannan ayyukan tare. Shirin jagoranci zai samar da bayanan sana’a ga iyaye wanda zai taimaka musu wajen yiwa ‘ya’yansu kyakkyawan tsari cikin sani.
Jagoranci zai kuma taimaka wa iyaye su fahimci shekarun ƙiriniya (adolescents) sosai, sannan kuma ya basu cikakkiyar masaniya game da tunanin matasa a kan abin da ya shafi walwala/cuɗanya (social) da kuma sana’a. Masu bayar da shawara za su iya taimakawa iyaye su nemi taimako daga hukumomi masu zaman kansu ko na gwamnati waɗanda ke da ruwa-da-tsaki wajen warware matsalolin yara da suka shafi tawaya ta zahiri (naƙasa) ko ta tunani (kamar shaye-shaye, dolanci, da sauransu). Ta hanyar tuntuɓar iyaye, mai bayar da shawara zai iya taimaka musu su samu kyakkyawar fahimtar dangantakar iyaye (parental relationship) da kuma kintsa mata, da tasirinta a akan ‘ya’ya. Masu bayar da shawara za su iya zama kafar sada tsakanin iyaye da malaman makaranta.
A wani cigaban kuma, za a iya kallon dangantakar jagroanci da gida/al’umma ta waɗannan fuskokin:
Alhakin tattalawa, ciyarwa, tufatarwa, da kuma samar da muhalli. A wannan matakin, jagoranci (guidance) da kuma gida suna bayar da gudunmawa wajen ci gaban yara a matsayinsu na mutane ta hanyar wadata yaro da abubuwan buƙata na yau-da-kullum, saboda haka suka zama abubuwan da basa rabuwa, tun da shi jagoranci abu ne da ake yinsa a gida da kuma makaranta.
Iyaye da ‘ya’ya kullum a cakuɗe suke, saboda haka kenan ana aiwatar da jagoranci. Masu iya magana sun ce, kowane tsuntsu kukan gidansu yake yi.
Jagoranci (guidance) yana zaƙulo buƙatun yara sannan ya sanar da iyaye a lokutan taron iyaye da malamai (PTA meetings), ko kuma a ranakun bayar da kyaututtuka. Saboda haka jagoranci ya zama kafar sadarwa tsakanin makaranta da gida.
Masu bayar da shawara suna taimaka wa iyaye wajen ƙulla dangatakar cuɗanya a cikin al’umma, misali tura mutum zuwa ga wata hukuma a cikin al’umma da kuma tura ɗalibai zuwa ga wani ƙwararre da ke wajen makaranta.
Mai bayar da shawara yana zama na dogon lokaci tare da yaro, misali yaro mai naƙasa wanda ya ke buƙatar kulawa, ƙauna da ja-a-jika.
Ya kamata al’umma ta bayar da gudunmawa wajen ƙarfafar shirin jagoranci ta hanyar bayar da tallafin kuɗi da kuma kayan aiki, misali samar da kayayyakin motsa jiki, guraren shan-magani, haka nan su kuma masu bayar da shawara su kusanta kansu da iyaye.
A taƙaice, ƙarfafa dangantakar iyaye, makaranta, da kum al’umma abu ne mai tarin fa’ida ga shirin jagoranci. Nagartar haɗin kansu ta dogara da fayyacacciyar sadarwa da kuma yadda za su samar da kayayyaki tare dan inganta shirin jagoranci. Ba sai an ce ya zama dole a samu kyakkyawar fahimtar juna tsakanin makaranta, iyaye, da kuma al’umma dan tallafawa juna ba.
Wannan rubutu, fassara ce ta littafin karantarwa na Adamu Bagudu, Ph,d., Kaduna Polytechnic.
Siyorin Holland (1959), game da zaɓin sana’a (Holland’s Theory of Vocational Choice), ta ƙarfafa muhimmancin da buƙatu da kuma halayyar mutum ke da shi wajen zaɓin daidaitaciyyar sana’a (Wato kenan, a fahimtar Holland, halayya da kuma buƙatun rayuwa suna da matuƙar tasiri wajen zaɓin sana’a). Babban zaton (harsashen) wannan siyori shi ne cewa, zaɓin sana’a abu ne da ke bijiro da nau’in halayya, wanda ke nuni da cewa, mutane masu sana’a iri guda suna da kamanceceniya wajen buƙatu, halaye da kuma tarihi (asali).
A ra’ayin Holland, idan mutum ya zaɓi sana’a, to ya bayyana ɗaya daga cikin irin matsayi (musamman salon rayuwa) da yake son takawa a rayuwa, sakamakon hangen sa da kuma hangen duniyar aiki (muhallin aiki ko nau’in aikin). Saboda haka kowane mutum yana buƙatar daidaituwa da kowane muhalli sannan kuma da tanadar ƙwarewa a kan nau’in aiki. Dangantakar da ke tsakanin halayyar ɗaiɗaikun mutane da kuma muhallin da suke aiki, su ne ma’aunin gamsuwarsu game da aikin, da kuma uwa-uba samun nasara a kan wannan aikin (abin nufi shi ne cewa idan mutum ya zaɓi sana’ar da ta yi daidai da halayarsa da kuma buƙatunsa; wato sana’ar da yake so kuma yake da sha’awa, to za a samu cewa ya gamsu da ita, sannan kuma yana jurewa dukkan wahalhalun da ke tattare da ita, har ta kai shi ga yin fice a cikinta).
Bisa waɗannan zace-zace (harsashe), sai Holland ya tattara sana’o’i sannan ya karkasa su zuwa ajujuwa shida waɗanda ake kira ‘personality traits’ a Turance.
Ɗabi’un Zahiri (Realistic Personality)
Rukunin mutane ne ƙarfafa a zahirance, maras-shiga jama’a (unsociable), mafaɗata (aggressive), marasa baki (rashin ƙwarewa wajen magana), marasa iya hulɗa da jama’a, sannan kuma masu son ayyukan ƙarfi. Sukan nisanci dukkan aikin da ke buƙatar yawan magana. Su a wajensu (mutane masu ɗabi'u ko siffofin da aka zayyana a sama), yi ya fi faɗi (action speaks louder than words).
Mutane ƙarfafa, suna da halayyar gani-a-ƙasa (ma’ana suna da halayyar yin aiki) kuma sun fi son sana’o’in da suke hulɗa da kayayyaki, kayan aiki (tools, instruments).
Jama’ar wannan rukuni (masu ƙarfin jiki na zahiri, rashin walwala da jama’a, rashin son yawan magana, saurin fushi, son aiki da sauransu) sun fi son sana’o’i irin su injiniyan jirgin sama (airplane engineer), mai duba ayyukan gine-gine (construction inspector), latirisha (electrician), mai matsa manfetur (filling station attendant), injiniyan jirgin ƙasa (locomotive engineer), mai aikin famfo (plumber), noma (farming), tuƙa manyan motoci (driving heavy lorries), safiyo (surveying), tafin (typing), mai kunna inji (machine operator), lodi da sauke itace (loading and off-loading timber), kafintanci (carpentry), mesin (mason), gyaran agogo, gyaran motoci, da sauransu.
Wato kenan, idan aka lura da mutane masu irin siffofin da aka zayyana a sama, za a taras cewa, suna yin nau'ukan sana'o'in da aka zayyana a ƙasan siffofin.
Halayyar Ganin Ƙwaƙwaf (Investigative Personality)
Waɗannan mutane sun fi son yin tunani a maimakon aiki (aikin ƙarfi). Basu da tabbataccen hali (majahulil hali), suna nisantar dangantakar ƙut-da-ƙut (unsociable). Sun fi son shiryawa da fahimtar abubuwa mai makon mamaye (domination) jama’a.
Waɗannan mutane masu bin diddigi ne (very investigative), kuma sun dogara da zurfafa tunani wajen zaɓin sana’a (wato suna son sana’ar da ake zurfafa tunani a cikinta). Irin waɗannan mutane su ne masu zana taswirar jirage (aeronautical design engineers), masu nazarin rayuwar ɗan’adam (anthropologist), manazarta kimiyyar halittu (biologist), editocin jaridar kimiyya (editors of scientific journal), marubuta a fagen fasaha (writers of technical articles), farfesoshin jami’a (university professors), masana kemistiri (the chemists), masana fiziks (physicists), matuƙa jirgin sama (pilots), ‘yansandan sashen binciken laifuffuka (police criminal investigation department), alƙalan kotuna (court judges), da sauransu.
Halayyar Walwala (Social Personality)
Waɗannan mutane ne masu matuƙar walwala, waɗanda suke sauraron jama’a suma kuma suna son a saurare su sannan kuma a so su. Mutane masu walwala, suna son dangataka ta ƙut-da-ƙut da mutane, kuma sun ƙware wajen hulɗa da jama’a. Sannan kuma suna nisantar dukkan yanayin da zai saka su cin karo da warware matsalolin ɗaiɗaikun mutane (individual problem-solving).
Sukan so sana’ar da ta shafi hulɗa da jama’a, sannan kuma suna nisantar sana’ar da ta shafi aikin ƙarfi (extensive physical activities). Irin waɗannan sukan zamo masu karantarwa (teachers), masu bada shawara (counselors), ƙwararru wajen shirya magana (speech therapists), mawaƙa ko makaɗa (musicians), malamai/fasto (priests), masu shagon gyaran gashi, masu sayar da kayayyaki (salesmen), masana halayyar ɗan’adam (psychologists), da sauransu.
Halayyar Bin Ƙa’ida (Conventional Personality)
Waɗannan mutane sun fi son aiki a muhalli mai doka-da-oda, wato bin ƙa’idoji da dokokin aiwatar da aiki. Sukan girmama mutane masu matsayi da mulki kuma sukan so jingina da su, a taƙaice suna son muhallin aiki mai tsari.
Irin waɗannan mutanen sun fi son ayyuka irin su biyan kuɗaɗe (pay roll clerk), masu karɓar baƙi (receptionists), sakatarorin kamfani ko ma’aikatun gwamnati (company or public secretary), bibiyar kasafin kuɗi (budget reviewing), rubuce-rubucen kamfani (book keeping), masu shifta a kotu (court stenographers), ƙwararrun ma’aikatan haraji (tax expert), masu bada hannun kan hanya (traffic managers), sojoji, ‘yansanda, shugabanni, da sauransu.
Halayyar Kutse (Enterprising Personality)
Halayyar kutse a nan ita ce halayyar yin abu ba tare da tsoron rashin nasara ba. Waɗannan mutane suna da gogewa wajen iya magana kan abin da ya shafi sayar da abu, babakere, juya mutane, da kuma ɗaukar-hankalin (jan-hankalin) jama’a. A taƙaice, mutane ne masu buri (ambitious), wayayyu (sociable), kyakkyawan buri (optimistic), babakere (domineering), kai, suna da matuƙar son shugabanci da wuce wa gaba.
Masu irin waɗannan halaye sun fi son sana’o’i irin su kasuwanci, saye (buying), manajan hotel, tsimilmila (economist), kwangila, ejan inshora, tallata hajoji (advertisement), sayar da kayayyaki (salesmen), dillancin ƙasa, aikin banki, siyasa, manyan ‘yan kasuwa, ofisoshin difilomasiyya, jagorancin bukukuwa (master of ceremonies), masu tallata wasanni (sport promoters), masu shirye-shiryen talabijin, da sauransu.
Halayyar Ƙirƙire-ƙirƙire (Artistic Personality)
Waɗannan mutane suna fito da ƙaƙƙarfan tunaninsu da kuma dangantakarsu da wasu (wato suna fito da tunaninsu ta hanyar aiwatar da tunanin a aikace). Basu cika son sifa ko mutum-mutumi (structure) ba, sannan kuma suna jin daɗin cuɗanya da jama’a. Suna son sana’o’in da suka shafi ƙyale-ƙyale (fashions), da kuma kwaikwayo (modeling).
Misalin irin waɗannan mutane ya haɗa da masu katun (cartoonists), masu gyaran ɗaki (interior decorators), marubuta, makaɗa/mawaƙa (composers), masu zana taswirar gine-gine (architects), masu fanti, masu rera waƙa (musicians), marubuta waƙa (poets) marubuta wasan kwaikwayo (play-writers), darektocin fim (stage directors), malaman kiɗa (music teachers), masu aikin riga (fashion designers), masu ɗaukar hoto, da sauransu.
Duba ga abubuwan da suka gabata, muna iya fahimtar cewa nazariyyar Holland ta dogara ne da zatonsa (harsashensa) game da mabambantan halaye, burinsu (abin da suke son samu ko zamowa a rayuwa), dangantakarsu da ɗimbin sakamako (various outcomes) da kuma zaɓukan sana’a. Ya kuma taƙaita waɗannan zace-zace nasa   da cewa, mutane suna neman muhalli da kuma sana’o’in da za su basu damar aikata gogayyarsu da damammakinsu, sannan su bayyana halaye da ɗabi’unsu, su fuskanci matsalolin da suka amince da su, su taka rawar da ta dace da su, sannan su nisanci abubuwan da basa so. Duk mutumin da ya fuskanci aikin da bai yi daidai da damammakinsa ba, to ana sa ran ba zai yi nasara ba, kuma a ƙarshe abin zai gundure shi.
Kyawawan halaye, suna bayar da gagarumar gudunmawa wajen gina kowacce al’umma. Sannan kuma suna taimakonmu wajen samun kyakkyawar rayuwa inji fitaccen masannin halayar ɗan'adam kuma falsala (Aristotle, 384 – 322 BCE), haka nan kuma taɓarɓarewar halayya na gurɓata al’umma. Ƙashin bayan  manufar Ilimi ita ce samar da managarcin mutum wanda zai bada kyakkyawar gudunmawa ga al’umarsa. Kusan dukkan wani fanni na rayuwa, kyawawan halaye kan taimaka masa. Halayya, ita ce abu mafi muhimmanci a wajen kowane mutum, fiye da komai, Barton (2016).
Saboda waɗannan dalilai, jagorancin kyawawan halaye (Moral Guidance), ya zama abu mai matuƙar muhimmanci. Sau da yawa, akan samu ɗalibai suna aikata munanan halaye da suka haɗa da ƙarya, lalata kayan makaranta, ƙazanta, da sauransu. To kenan, waɗannan ‘yan makaranta suna buƙatar a jogance su; wato a nuna musu halaye masu kyawawa ababen yabo, waɗanda za su zama fitilar da za ta haskaka kyakkyawar surarsu ta ɓoye a ganta a fili.

Manufofin Jagorancin Halaye
Taimaka wa Ɗan makaranta ya fahimci banbanci tsakanin daidai da rashin daidai, sannan kuma ya yi aiki da hakan a rayuwarsa ta yau-da-kullum. Abin nufi a nan shi ne cewa, ta hanyar jagorancin halaye ne za a iya sanar da ɗan makaranta kyawawan halaye da kuma akasin su. Misali, faɗin ƙarya don kuɓuta daga laifi, sai a koya wa ɗalibi cewa, faɗin gaskiya shi ne daidai. Ta wannan hanyar za a cusa masa faɗin gaskiya a rayuwarsa ta yau-da-kullum.
Taimaka wa ɗan makaranta ya fahimci muhimmancin zamowarsa mai kyawawan halaye a rayuwa.
Cusa wa ɗalibai sha’awar lura da masu kyawawan halaye da kuma mutunta su a cikin al’umma.
Cusa wa ɗalibai halayyar nisantar ma’abota munanan halaye da kuma gurin da suke.
Cusa wa ɗalibai mutunta dokokin ƙasa da yaƙi da wariyar-launin-fata.
Kyawawan Halaye:
Karasawa (1964), ya zayyano mutunta rayuwa, ilimi, da kariya, son iyali, zamowa ɗan ƙasa nagari, yaba wa mutanen gida (mutum ya zama mai godiya ga ɗawainiyar da jama’ar gidansu suke masa) musamman iyaye, mutunta dokokin ƙasa, da sauransu a matsayin ƙunshin abubuwan da za a koya wa yara ‘yan makaranta.
Sai kuma wasu daga cikin kyawawan halaye da shafin Virtue Science (2016), ya zayyano: biyayya (obedience), rahama ko tausayi (mercy), nutsuwa (peace), Juriya (perseverance), tausayi (piety), haƙuri (patience), sauƙin kai (simplicity), haɗin kai (unity), Tabbaci (reliability), taka-tsantsan (caution), Tsafta (cleanliness), wadatar zuci (contentment), haɗin kai (cooperation), tarbiyya (discipline), yafiya (forgiveness), kyautatawa (generosity), da sauransu.
Biyayya (obedience): Ita ce yi ko aikata abin da aka nemi mutum ya aikata. Aristotle (384 – 322 BCE) ya ce, “Mugayen mutane suna biyayya ne saboda tsoro, mutanen kirki kuwa suna biyayya ne bisa yardarsu”.
Rahama ko tausayi (mercy): Rahama a nan na nufin halin sassauci ko tausayawa. Abrahma Lincon ya ce, “Na lura cewa rahama ta fi haifar da ɗa mai ido fiye da tsaurara wa wajen zartar da hukunci”.
Nutsuwa (peace): Nutsuwa a nan tana nufin kuɓutar zuciya daga damuwa (anxiety) ko ƙuncin rai (serenity). George Washington ya ce, “Babu abin da ya fi shiryawa gamuwa da maƙiya samar da nutsuwa”.
Juriya (perseverance): Juriya na nufin tsayawa ƙyam a kan abin da aka sa gaba komai wahala, rashin nasara ko kuma barazana da ake fuskanta. Walter Elliot ya ce, “Ba tsula gudu ba ne juriya, a’a, a daɗe ana gudun shi ne juriya”.
Tausayi (piety): Shi ne damuwa da mawuyacin halin da wani ke ci. Ralph Waldo ya ce, “Dukkan tunanin da basira da tausayi suka jefa cikin duniya, to sai ya canja duniyar”.
Haƙuri (patience): Shi ne damar jure wa jinkiri (delay), matsala (trouble), raɗaɗi (pain), ko wahala (hardship). St Augustin ya ce, “Haƙuri aminin hikima ne”. Mevlana Rumi kuma ya ce, “haƙuri mabuɗin farin ciki ne”.
Sauƙin kai (simplicity): Shi ne kaifi ɗaya (straightforward), rashin tsauri ko tsaurarawa. Jacob Bronowski ya ce, “Rayuwa aba ce mai sauƙi, amma mutane sun dage sai sun tsaurara ta”.
Haɗin kai (unity): A nan haɗin kai na nufin kuɓuta daga rarrabuwa ko kuma zamowa abu guda. Mahatma Ghandi ya ce, “Kafin haɗin kai ya tabbata, sai an jure wa dukkan tsanani ba tare da rabuwa ba”. Baha’ullah kuma ya ce, “Haɗin kai fitila ce mai ƙarfin hasken da za ta iya haskaka dukkan duniya”.
Tabbaci (reliability): Shi ne dogaro da yiwuwar aikata abu. Wato abin da babu kokwanto cikin faruwarsa. Misali ana iya samun tabbaci akan mutum cewa in ya ce zai aikata abu to zai yi, ke nan za a iya dogara da maganarsa. Marcus Tillius Cicero ya ce, “Yau da gobe ita ce magwajin tabbaci game da aboki”. 
Taka-tsantsan (caution): A taƙaice taka-tsantsan na nufin kula ko lura. Victor Hugo ya ce, “Taka-tsantsan shi ne ɗan hikima na farko”.
Tsafta (cleanliness): Ita ce rashin zamowa cikin datti ko ƙazanta. Christopher Morley ya ce, “tsafta ta kusanta da addini”.
Wadatar zuci (contentment): Wannan na nufin gamsuwa da abin da mutum yake da shi na dukiya, muƙami, ko yanayi. Socrates ya ce, “Wadatar zuci dukiya ce daga Allah, jin daɗi kuma mabuɗin talauci”.
Haɗin kai (corporation): A nan haɗin kai na nufin bayar da goyon baya don cimma wata buƙata ɗaya. Misali, mutane su bayar da goyon baya su haɗu su yi wani kasuwanci tare da nufin samun riba wacce kowa zai amfana. Mahatma Gandi ya ce, “Rashin haɗa kai a mummunan abu baiwa ce”.
Tarbiyya (discipline): Tarbiyya ita ce ɗabi’antuwa da kyawawan halaye, da kuma rashin wuce gona da iri. Jim Rohn ya ce, “Tarbiyya ita ce gadar da ta haɗa tsakanin buri da cimma nasara”.
Yafiya (forgiveness): Rashin jin zafin wani mutum ko wani laifi da aka yi wa mutum. Indira Gandi ta ce, “Yafiya halin jarumai ne”.
Kyautatawa (generosity): Ita ce bayar da abu ba tare da neman sakamako ba. Albert Camus ya ce, “Haƙiƙanin kyautatawa saboda gaba (rayuwa mai zuwa), ita ce sadaukar da dukkan abin da ake da shi a yanzu”.
Jagorancin Walwala/Cuɗanya
Matasa a rayuwarsu ta yau-da-kullum, musamman a wannan zamanin da mu ke ciki sukan ci karo da matsalolin da warware su ke yi musu matuƙar wahala, waɗannan matsaloli kan zamo wa da damansu sanadi samun tangarɗa a kan abubuwan da suka saka a gaba.
Dandazon irin waɗannan matsaloli su suka muhimmantar da samuwar wannan fanni na jagorancin cuɗanya (social guidance) a matsayin ɗaya daga cikin rassan jagoranci (guidance). Babbar manufar wannan fanni ita ce taimaka wa mutane su samu mafita ga matsalolinsu na ɗaiɗaiku da suka shafi cuɗanya ko walwala.
Matashiya:  A wannan rubutu an fassara kalmar ‘social’ da walwala ko cuɗanya. Saboda haka an yi amfani da waɗannan kalmomi guda biyu cuɗanya da kuma walwala a  gurare dabam-dabam a matsayin kalma guda da ke fassara kalmar ‘social’.
Ma’anar Jagorancin Walwala
Guez da Allen (2000), sun fassara jagorancin cuɗanya (social guidance) da cewar, hanyoyi ne na taimakon mutum ya san yadda zai yi hulɗa da sauran mutane, dan ya inganta rayuwarsa. Shi kuwa Isiah (2012), ya kalle shi a matsayin; Hanyoyin taimakawa mutum ya daidaita (adjust) kansa, sannan kuma ya rayu cikin farin ciki a dukkan muhallin da ya samu kansa duk da irin bambamce-bambamcen da ke akwai na ra’ayi, al’adu, jinsi, da sauransu.
Shi mutum, a yunƙurinsa na ci gaba a rayuwa, yakan ci karo da wasu matsaloli da suka shafi rayuwarsa kamar damuwa (anxiety/frustration), rashin sanin kai, tsoro, rashin iya bayyanar da kai (wato rashin sanin yadda mutum zai bayyanar da kansa ga jama’a), yanke mummunan hukunci, shaye-shaye, cikin-shege, cutar ƙanjamau, rashin iya cuɗanya da jama’a, gazawa wajen tsara rayuwa, dogaro da wasu, rashin tarbiyya, kisan kai, da sauran miyagun halaye. To babbar manufar jagorancin cuɗanya ita ce taimakawa mutum ya warware waɗannan matsololi da zai iya cin karo da su a rayuwa.
Matsalolin Rayuwa da Maganinsu
Guez da Allen (2000), sun fito da waɗannan matsaloli da kuma hanyoyin warware su:
Damuwa
Yanayi ne na ɗimuwa da tashin hankali da mutum kan shiga sakamakon aikata wani aiki bisa kuskure kuma baya son gajiyawarsa ta bayyana.  Sannan cin karo da tangarɗar da ke kaiwa ga cimma burin rayuwa itama tana haifar da damuwa.
Horney (1950), ya faɗi cewa, idan irin wannan yanayi na damuwa ya samu, to ana iya kauce masa ta hanyar gasa (competition). Abin nufi a nan, shi ne cewa idan mutum ya ci karo da wasu matsaloli da suka kange shi daga cimma wani buri na rayuwa, to sai ya mayar da wannan  damuwar abokiyar gasa, ya dage ya ga cewa ya tsere mata. Ko kuma idan muhalli ne sai a bar muhallin a koma wani. Da abubuwan da suka yi kama da waɗannan.
Abubuwan da ke Haifar da Damuwa
Matsalar Gida (Family Problems): Rashin samun amincewar mahaifa game da wata buƙata, rashin nunawa yaro so da ƙauna, faɗa tsakanin ma’aurata (mata da miji), gasa tsakanin ‘yan’uwa, rashin samun isasshen zama da mahaifa, dukkan waɗannan da ma wasunsu, suna haifar da damuwa har ta kai ga an kasa taɓuƙa abin kirki a a rayuwa.
Rashin Kayan Aiki: Rashin wadata ɗalibi da kayan aiki ko ƙin biya masa kuɗin makaranta, kan saka shi ya ji cewa shi ƙasƙantacce ne, wanda hakan kuma kan haifar da rashin walwala a tsakanin ɗalibai, wanda ka iya kaiwa ga rashin taɓuka abin kirki a fagen karatu.
Matsalolin Makaranta: Rashin samun fahimtar juna da malamai ko abokan karatu, rashin cimma matakin da iyaye ke buƙata dangane da ƙwazon jarabawa, rashin ra’ayi a kan darasin da ake koya, jin tsoron faɗuwa jarabawa, da sauransu, suna haifar da damuwa ga ɗalibai.
Matsantawar Abokai (Peer Pressure): Rashin samun karɓuwa a wajen wasu ɗalibai da ake da buƙatar kasancewa tare da su, rashin wadata daidai da wasu ɗalibai, jin tsoron yin magana saboda rashin iya magana, da sauransu kan haifar da damuwa ga ɗalibi.
Makoma (Future): Yanke hukunci game da sana’a, ɗaukar ɗawainiya,  rashin kyakkyawar fahimtar kai, cin karo da abubuwa marasa tabbas, duk suna haifar da damuwa.
Rashin Sanin Kai
Sanin kai shi ne mutum ya san haƙiƙanin shi waye ta fuskacin ƙwazo da gajiyawa; wato kenan mutum ya san irin zurfin ilimin da yake da shi da kuma iya huruminsa, sannan ya san irin ƙarfin jiki da yake da shi da kuma rauninsa, sannan ya san irin lafiyar jiki da yake da ita da kuma tawayarta, sannan ya san irin ƙarfin tattalin arziƙin da yake da shi da kuma gazawarsa, sannan ya san menene ke faranta masa rai da kuma abin da ke ɓata masa, da sauransu. Idan mutum ya san kansa, to kuma sai ya gina rayuwarsa daidai da irin yanayinsa.
Guez da Allen (2000), sun bayyana cewa babbar fa’idar sanin kai ita ce taimakawa mutum wajen yanken hukuncin abun da mutum zai yi a rayuwa, da kuma irin abun da yake son zamowa. Saboda haka sanin kai shi ke taimaka mana wajen yiwa kai ƙa’ida da kuma sarrafa halaye. Suka ce haƙiƙanin sanin kai shi ne fahimtar me mutum yake so, sannan kuma me yake son zamowa a rayuwa. Idan aka ce me mutum yake son zamowa a rayuwa, ana nufin wacce irin sana’a yake so? Karanta Nazariyar Holland (1959), da kuma Jagorancin Sana’a, za su taimaka matuƙa gaya wajen zaɓin makomar rayuwa.
Taimakawa ɗalibai su fahimci kansu yadda ya dace, abu ne mai matuƙar muhimmanci. Sannan kuma shi sanin kai shi ke haifar da yarda da kai (self-esteem). Ga jerin wasu abubuwan da suke taimakawa wajen yarda da kai:
Muhimmanci (significance): Sanin muhimmancin da mutum yake da shi a wajen sauran jama’a, yana taimakawa matuƙa gaya wajen yarda da kai.
Ikon yin abu (competency): Ikon da mutum yake da shi na yin wani aiki, yana tabbatar masa da damar da yake da ita a cikin jama’a, kuma wannan yana haifar da kwanciyar hankali. Wato idan mutum ya san cewa idan an neme ni na yi kaza, to zan iya ba tare da matsala ba, wannan takan saka shi ya ji daɗi.
Kyawawan Halaye (virtue): Zamowar mutum mai kyawawan halaye yana saka mutum ya zama abun girmamawa a cikin jama’a, wanda hakan kuma ke saka shi kansa ya yarda da kansa.
Dama (power): Dama a nan na nufin irin tasirin da mutum yake da shi a cikin jama’a na faɗa-a-ji. Wannan ma abu ne da ke sa mutum ya yarda da kansa.
Hanyoyin Taimakawa Ɗalibai su Zama Masu Yarda da Kai (self-esteem)
Ya kamata mai bayar da shawa (counsellor) ya bi matakan da suka dace ya koyawa ɗalibai yarda da kai (self-esteem). Daga cikin irin waɗannan hanyoyi da zai bi akwai:
Ya ƙarfafi ƙungiyoyi su zama masu yarda da kansu, saboda yawancin dalilan da ke haifar da damuwa (stress), suna da dangantaka da rashin fahimtar kai.
Ya riƙa shirya darrusan jagoranci (guidance) dan ƙara wayar da ɗalibai game da kansu. Wannan zai taimaka sosai wajen warware matsalar rashin fahimtar kai da kuma rashin tabbas.
Ya riƙa koyawa ɗalibai hanyoyi magance damuwa a ƙungiyance da kuma ɗaiɗaikunsu.
Shi kansa mai bayar da shawarar ya zama yana iya magance tasa damuwar, dan ya zama kyakkyawan abun koyi.
Shaye-Shaye (Substance Abuse)
Wikipedia (1026), ya bayyana shaye-shaye da cewa akan kira shi da ‘Substance abuse’ ko ‘drug abuse’ wanda ke da ma’ana ta salon amfani da ƙwayoyi ta hanyar shan fiye da ƙima ko kuma ta salon da zai cutar da shi ko waninsa.
Dalilan da ke Saka Matasa Shaye-Shaye
Akiwa dalilai da dama da masana suka zayyana a matsayin abubuwan da ke saka matasa shaye-shaye, daga cikin irin waɗannan dalilai, Guez da Allen (2000), sun zayyano waɗannan:
Tasirin abokai.
Jin daɗi, wasu daga cikin matasa sun ce sukan ji daɗi idan suka yi shaye-shaye.
Rashin tabbas; rashin tabbas a nan na nufin rashin yarda da kai. Faruwar wata damuwa kamar rashin samun amincewar iyaye kan wata buƙata ko rashin biyan buƙatar, da makamantansu kan jefa matasa cikin shaye-shaye saboda rashin tabbas a ƙashin-kansu da su matasan suke da ita.
Sabo, wasu matasan basa gane kansu har sai sun yi shaye-shaye musamman ma wiwi.
Abubuwan da Aka fi Sha
Binciken da cibiyar Webmd gudanar ta bayyana abubuwan da za a zayyano a matsayin kayan shaye-shayen da aka fi amfani da su:

Taba: Jama’a sun bayar da dalilai da dama na shan taba da suka haɗa da nishaɗi, ƙarin ƙarfin jiki, samun sauƙin damuwa, rage raɗaɗin yunwa, da kuma rage nauyin jiki.
Babban sinadarin da ke da illa a cikin taba shi ne sinadarin nikotin ‘nicotine’, amma taba tana ɗauke da sidarai masu cutar da lafiya da yawa. Illolin taba sun haɗa da cututtukan zuciya, kansar huhu, cutar alsa, da kuma uwa-uba shanyewar ɓarin jiki. Alamomin cutar shan taba sun haɗa da damuwa, ramewa, yawan barci, da kuma gajiya.
Shan taba yana kashe mutanen da yawansu ya kusa rabin miliyan a duk shekara (wannan adadin a iya ƙasar Amurka ne kawai), kuma yana haifar da hasarar kuɗin da yawansu ya kai Dala biliyan ɗari uku ($300 billion) a duk shekara (shima a iya Amurka kawai).
Shan Giya: Yawan shan giya yana haifar da cututtuka kamar kansar ciki, kumburin zuciya, cutar hanta, da sauransu.
Shan giya kusan shi ke haifar da kusan rabin hatsarin mota da ake yi (A Amurka). An yi ƙiyasin cewa a shekarar 1992, shan giya ya haifarwa da ƙasar Amurka hasarar Dala biliyan ɗari da hamsin ($150 billion).  
Shan Ganye (Marijuana): Mashaya ganye sun bayyana cewa sukan sha ne saboda nishaɗi, samun hutu, da kuma taimakawa ƙwaƙwalwa wajen tunani. Illolin ganye sun fi na taba, saboda shan ganye kan iya kaiwa ga rasa hankali baki ɗaya. Ƙarin a kan waɗancan illolin shan tabar. Sannan kuma bincike ya tabbatar da cewa, a ƙasar Amurka,  kimanin yara miliyan ashirin da biyu da ɗigo biyu (22.2 million) na yara ne ‘yan shekaru goma sha biyu zuwa sama suke shan ganye.
Amma a Najeriya, National Drug Law Enforcement Agency (2009), ta zayyana ganye (marijuana), kodin (codein), koken (cocaine), hashish, kitamin (ketamine), nikotin (nicotine), da sauransu a matsayin kayan maye da aka fi sha.
Illoli Shaye-Shaye
Sober Media Group (2016), sun bayyana cewa, ƙwayoyi suna aiki ne ta hanyar taƙalo ko motso (stimulating) sassan jiki ciki kuma har da wasu sassan ƙwaƙwalwa. Da yawa daga cikin irin waɗannan ƙwayoyi da ake sha suna haifar da gajeruwar illa (ƙaramar illa) kamar harbawar zuciya (heart rate), hawan jini (High blood pressure), jiri (dizziness), hayaniya (tremors); wato ya zama mutum yana jin sauti amma ba mai ma’ana ba ko ya riƙa jin shuuuuuu, da sarunsu, canjin yanayi (mood changes), da kuma tsananin zargi (paranoia), misali, mashaya ganye sukan zama masu maƙutar ladabi a ƙoƙarinsu na kuɓuta daga zaton da suke yi cewa an gane halin da suke ciki, to dan su bayyana akasin haka sai su zama masu matuƙar ladabi ga kowa, wasu lokutan ma suka durƙusa su gaishe da dabbobi.
Babbar illar da shaye-shaye kan haifar kuwa sukan buƙaci magani daga cibiyoyin ƙwararru wasu lokutan ma sukan kai har ga gushewar hankali da takan kai ga danganawa da asibitin masu taɓin hankali. Daga cikin irin waɗannan illoli akwai:    Mummunan zargi (Paranoia), tawayar garkuwar jiki (Immune deficiencies), da kuma lalacewar sassan jiki (Organ damage), da sauransu.
Ƙiriniyar  Yarinta (Juvenile Delinquency)
Yara manyan gobe! An yi amfani da kalmar ƙiriniya a nan a matsayin kalmar laifi, saboda Bahaushe kan yi amfani da wasu kalmomi wajen sakaya mummunan abu, yaran da ke aikata laifuffuka akan ce da su masu ƙiriniya ko marasa ji.
Waɗannan kalmomi guda biyu ‘Juvenile’ da kuma ‘Delinquency’, suna da ma’anoni da yawa. Ta farkon wato ‘juvenile’ tana nufin yarinta, ko mutumin da bai balaga ba (Encarta Dictionary, 2009; WordWeb, 2007). Sannan a mafiya yawan jahohin ƙasar Amurka ana ɗaukarsu a matsayin yaran da basu kai shekaru 18 ba (Robert, 2016; Wikipedia, 2016). A Najeriya kuma, ‘juvenile’ shi ne yaron da kotun yara (juvenile court) ta tabbatar da shi a matsayin wanda ya aikata laifi (Edet, 2012).
Ita kuma kalmar ‘Delinquency’ tana nufin dukkan wata halayyar da ta saɓawa ƙa’ida wacce yara ke yi a lokacin yarinta (Encarta, 2009).
Idan kuma aka gwama su suka zama ‘juvenile delinquency’ to suna da ma’ana ta, karya doka da yaran da shari’a bata kalle su a matsayin cikakkun mutane ba ke aikawata (Guez da Allen, 2000). Ko kuma aikata abubuwan da suka saɓawa shari’a da yara ke yi (Wikipedia, 2016).  Kudin Tsarin Mulkin Najeriya na 1979 ya fassara ‘juvenile delinquency’ a matsayin laifuffukan da yara ‘yan ƙasa da shekaru 18 suke aikatawa, sakamakon tsantawar abokai, ko ƙoƙarin kuɓucewa fushin iyaye, ko kuma dan biyan buƙatun kansu (Edet, 2012).
Laifuffukan Yara
Waɗannan laifuffuka akwai manya da kuma ƙanana, wasu daga cikin irin waɗannan laifuffuka idan cikakken mutum ya aikata su sukan kai shi ga zaman gidan-kaso, ko kuma ma a wasu lokutan hukuncin kisa.
Manyan laifuffukan su ne: Sata, fashi, kisan kai (murder), ƙunar-baƙin-wake (suicide), faɗe (rape), shan giya, haura gidaje, fasa kanti, cin-zarafin-mutane (assault), shaye-shaye, karuwanci (prostitution), mafiya (cultism) da sauransu. Dukkan waɗannan laifuffuka idan muka duba su manyan laifuffuka ne da idan babban mutum ya aikata su to ya shiga wahala, amma su nasu ana kiranasa da ‘status offense’.
Ƙananan laifukan kuma kusan su ne: rashin bin iyaye, fashin makaranta (truancy), gudun makaranta (school drop-out), satar jarabawa (examination malpractice), ƙazanta, rashin shiga jama’a, saurin fushi, yawan faɗa, da sauransu.
Abubuwan da ke Saka Yara Aikata Laifuffuka
Adebayo (2015), ya zayyano ƙarfin tattalin arziƙin iyaye (family’s economic background), shaye-shaye (substance abuse), ƙungiyoyin masu ƙiriniya (delinquency group), yawan cuɗanya da hatsaniya (repeated exposure to violence), ƙaruwar samuwar makamai –kamar bingiga (increased availability of fire-arms), da sauransu.
Banham Bridges (ba kwanan wata), ya zayyano abubuwa masu zuwa a matsayin dalilan da ke jawo aukuwar laifuka daga yara, ya karkasa waɗannan dalilai zuwa manyan kaso shida, wanda kuma kowane ɗaya daga cikinsu yake da ‘ya’ya kamar haka:
Dalilai na Zahiri (Physical Factors); dalilan zahiri a nan suna nufin abubuwan da suke da dangantaka da zahirin jiki. A nan ya kawo abubuwa kamar: rashin abinci mai gina jiki (Malnutrition), rashin barci (Lack of sleep), rashin ci gaban jiki (Developmental aberrations), matsalar gani (Sensory defects), matsalar magana (Speech defects), naƙasa ko tawaya (Deformities), shaye-shaye (Drug addiction), da kuma tasirin yanayi (Effect of weather).
Dalilan Hankali (Mental Factors): Wannan kuma su ne abubuwan da suka shafi hankali, ya zayyano abubuwa kamar; tawayar hankali (Mental defect), kaifin ƙwaƙwalwa (Superior intelligence), ruɗewa (Psychoses), zumuɗi (emotional instability), kokwanto (Mental conflicts), halaya da masaniya game da jima’i (Sex habits and experiences), da sauransu.
Yanayin Gida (Home Conditions): Wannan dalili ne mai ƙarfi, a wannan ajin ya zayyano abubuwa da suka haɗa da: Yanayi maras tsafta (Unsanitary conditions), rashin abun hannu (Material deficiencies), ƙazamar dukiya (excess in material things), talauci da rashin aikin yi (Poverty and unemployment), rabuwar aure (Broken homes), tawayar jiki ko taɓin hankalin iyaye ko ‘yan’uwa (Mental and physical abnormalities of parents, or siblings), rashin tarbiyyar iyaye (Immoral and delinquent parents), mummunar kulawa daga ‘yar-reno, ƙannen iyaye, ko masu kula da yaro (Ill-treatment by foster parents, step-parents, or guardians), rashin kulawar iyaye da rashin nuna soyayya (Lack of parental care and affection), rashin tabbas da kuma gaskiya tsakanin iyaye da ‘ya’ya (Lack of confidence and frankness between parents and children), rashin cikakkiyar tarbiyya da mummunan jagoranci (Deficient and misdirected discipline), rashin kyakkyawar dangataka da ‘yan’uwa (Unhappy relationship with siblings), mummunan misali (Bad example), da sauransu.
Yanayin Makaranta (School Conditions): A nan ya zayyano abubuwa da suka haɗa da, rashin isassun gine-gine da kayan aiki (Inadequate school building and equipment), rashin isassun kayan wasanni (Inadequate facilities for recreation), tsarin makaranta mai tsauri (Rigid and inelastic school system), munanan dokoki (Poor laws), kuskuren tsarin sakamako (Wrong grading), rashin ƙwararrun malamai (Unsatisfactory teachers), munanan halayen ɗalibi ga malami (Undesirable attitude of pupil towards teachers), da kuma munanan abokan makaranta da dokokin halaye ( Bad school companions and codes of morals).
Yanayin Maƙwabta (Neighborhood Conditions): A nan ya zayyano abubuwa kamar haka; cinkoson gidaje da muhalli (Congested neighborhood and slums), gurɓatattun halaye a unguwa (Disreputable morals of the district), kusanci da dukiya da jin-daɗi (Proximity of luxury and wealth), tasirin zauna-gari-banza da halayensu (Influence of gangs and gang codes), kaɗaitaka da rashin guraren walwala (Loneliness, lack of social outlets), da kuma fina-finai da diramomi masu harzuƙarwa (Overstimulating movies and Shows).
Yanayin Sana’a (Occupational Conditions): A nan ya faɗi abubuwan da suka haɗa da; rashin tsayayyiyar sana’a (Irregular occupation), sana’ar da bata dace ba (Occupational misfit), yalwar lokaci da lalaci (Spare time and idleness), fashi (Truancy), tasirin masana’anta (Factory influences), da sauransu.
Hanyoyin Magance Afkuwar Ƙiriniyar Yara
Guez da Allen (2000) sun bayyana cewa, kiyaye afkuwar laifuffukan da yara ke aikatawa nauyi ne da ya rataya a kan iyaye (parents), malaman makaranta (teachers), shugabannin addinai (religious leaders), dukkanin al’umma (the community), da kuma masu bayar da shawara (counsellors).
Hanyoyin magance aikata laifuffukan kuwa sun haɗa da samar da nagartattun fannonin karatu (school programmes), da kuma samar da kyakkyawar manhajar karatu (curriculum) da ta dace da dukkan nau’ukan yara (masu hazaƙa, matsakaita, da ma masu buƙatun musamman), Guez da Allen (2000). Haka nan ta ɓangaren iyaye su zama suna nunawa yara soyayya da kuma kulawa da zirgazirgarsu a dukkan matakai.
Malamin Makaranta
Malamin makaranta shi ne mutumin da karantarwa ta zamo sana’arsa. Ta wata sigar kuma ana iya cewa, malami shi ne mutumin da ya taimaki wani ya samu ilimi, fasaha, ko wata daraja (Wikipedia, 2017). Sannan kuma an ce malami shi ne mutumin da yake karantarwa ko kuma yake tallafawa koyo (Missokia, 2013).
Gudunmawar da malami ya ke bayarwa a cikin al’umma tana da yawa. Matsayi da darajar malaman makaranta takan bambanta daga al’umma zuwa wata al’ummar ko kuma daga ƙasa zuwa wata ƙasar. Amma wani abu guda shi ne cewa, duniya har yau bata ƙoshi daga ƙishin ruwan ƙwararrun, gogaggun malamai a kowane fanni na rayuwa ba; abin nufi shi ne cewa, har zuwa yanzun nan da ka ke karanta wannan rubutu, duniya baƙin ɗayanta, tana da buƙatar ƙarin ƙwararru kuma gogaggun malamai a kowane fanni na rayuwa.
Tushen cigaban kowace al’umma a duniya shi ne ilimi mai inganci, nagartar ilimi kuma ta ta’allaƙa ne kaco-kaf a kan malamai. Kenan, ana samun ingantaccen ilimi ne kawai idan akwai ƙwararru kuma gogaggun malamai. Shi malami, cikakken abin koyi ne ga ɗalibai a kowane matakin karatu. Dukkan wani motsin malami, abin kwaikwayo ne a wajen ɗalibai. Salon magana, saka sutura, salon tafiya, cin abinci, barkwanci, da sauran su, na daga cikin ababen da ɗalibai kan koya daga malamansu. Mai karatu, zan so ka ɗan tsahirta, ka waiwaici rayuwarka ta karatu tun daga firamare zuwa matakin da ka ke a yanzu, malamai nawa ka kwaikwaya? Ko kuma, lura da malamai masu karantarwa a makarantun addini, kai da ma malamai masu wa’azi, za ka taras cewa, jama’a kan kwaikwayi rayuwarsu.
Nauye-Nauyen da ke Kan Malami
Tica uban karatu!, in ji marigayi Ɗanmaraya Jos, Ka sani cewa, kana da matuƙar tasiri a rayuwar ɗalibanka, sannan kuma kana da gudunmawa mai tarin yawa da za ka iya basu, musamman ma yaran da ke karatu a matakan da ake kira matakin farko (O’leɓel). Da zarar sun zo makaranta, to fa kai ne a matsayin mahaifinsu, ɗan’uwansu, abokinsu, sannan kuma malaminsu mai basu tarbiyya. Tirƙashi, wannan matsayi da girma ya ke.
Akwai ɗawainiyoyi masu tarin yawa da ke kan malamin makaranta baya ga asalin aikinsa na karantarwa. Babbar manufar tura ɗalibi makaranta ita ce ya samu ilimi. Shi kuma ilimi bai taƙaitu da iya karatu, rubutu ko koyon sana’a ba. Margaret (1978), ta siffanta mutum mai ilimi a matsayin mutumin da zai iya yiwa kansa tunani. Ƙari a kan haka kuma, ya zamo mai kyakkyawar hulɗa da jama’a, sannan kuma managarci wanda zai iya amfanar da kansa da kuma al’ummarsa.
Gina mutumin da ya tattara waɗannan siffofi da aka zayyana a wannan sakin layi na sama da ma wasu, na daga cikin nauye-nauyen da ke kan malami. Kenan, karantarwa, reno, shirya wasannin motsa jiki, faɗakarwa, kula da tsaftar muhalli, cusa halayen kirki a zukatan ɗalibai, adana bayanai game da ɗalibi, tallafa wa girman jiki, koyar da kyakkyawar hulɗa da jama’a, da sauran abubuwan da suke da dagantaka da waɗannan, dukka sun rataya a wuyan malami. Ya malam, kada ka manta a farko-farkon wannan rubutun na ce kai uba ne/uwa, ɗan’uwa/’yar’uwa, aboki/ƙawa, mai reno, sannan kuma malami ga ɗalibin da ke gabanka.
Siffofin Nagartaccen Malami
Siffofi a nan na nufin ƙualities, nagarta kuma ta ɗauki ma’anar good. Kenan idan aka ce siffofin nagartaccen malami a wannan rubutun ana nufin Ƙualities of a good teacher; waɗanda kuma halaye ne da ake son dukkan malami mai karantarwa ya mallake su. Samun waɗannan siffofi, su suke saka malami ya zama ya zauna a zukatan ɗalibai zaman dirsham; su suke mayar da malami ratsa unguwa, a haifi kamar ka. Muhimmai daga cikin waɗannan siffofi akwai:
Sanin Fanni: Abu ne mai matuƙar amfani ya zamo malami ya san fannin da ya ke karantarwa. Masu iya magana sun ce, idan mutum ya ce zai baka riga, to duba ta jikinsa, da kuma cewa, maras abu baya bayar da shi; wato ba a kyauta da babu. Kuma yaro baya ɗaukar yaro, sai dai rungume ni, mu faɗi.
Yana da kyau sosai ga malamin da zai karantar da wani darasi ya zama masanin wannan darasin. Wannan na bai wa malami cikakkiyar damar fuskantar dukkan ƙalu-balen da ka iya taso masa a lokacin karantarwa. Kada ka kuskura ya kai malam, ɗalibanka su fahimci cewa sun fi ka sanin fannin da ka ke karantar da su. Kashinka ya bushe! Ilimi yanzu ya yawaita a duniya, a daidai lokacin da ka ke karantarwa, za a iya samun wani ɗalibin mai wayo ya tsunduma Intanet, ya samo bayanan da suka fi naka, ko kuma ya duba wasu littattafan tun kafin shigarsa aji, ko bayan ka karantar da shi ya je ya duba ya taras cewa, ka ɗan kauce hanya, duk waɗannan suna ragewa malami daraja a idon ɗalibai.
Saboda haka, abu ne mai matuƙar muhimmanci ga malami ya zama masanin fannin da yake karantarwa, wannan kuwa na yiwuwa ne kawai ta hanyar zurfafa bincike da sabunta ilimin da malami ya ke da shi a wannan fannin. Ina baka shawara, kada ka kuskura ka tunkari ɗalibanka ba tare da ka waiwaici darasin da zaka koya musu ba, koda kuwa ta hanyar zama ne ba tare da takarda ba, ka tuna abubuwan da zaka karantar, ka tabbata sun zo maka a ka kafin shigarka aji.
Dabarun Karantarwa: Sanin makama, salo, da kuma dabarun karantarwa su ne adon malami. Bayan malami ya zama masanin fanni, to abu na gaba kuma shi ne ya san salo da dabarun karantarwa. Wannan shi ne abin da zai baiwa malami damar cusa ilimin da ya ke son koyar da ɗalibansa cikin sauƙi kuma a marmarce. Shi kuwa salo ko dabarun karantarwa, shi ne abin da a Turance aka kira method of teaching. Akwai dabarun ko salo-salon karantarwa da dama, sannan kuma, muhallin karantarwa, nau’in ɗalibai, lokaci da kuma nau’in darasin da za a karantar da sauransu, su suke bayyana wanne irin salon karantarwa za a yi amfani da shi. Saboda haka, ya kai malami gareka, ka tashi kan san salo-salon karantarwa da dama.
Sutura: Kyakkyawar shiga ta kamala, wacce ta dace da wata al’ada karɓaɓɓiya a idon jama’a, abu ne mai amfani ga mutuncin malami. Saboda haka malami ya kula sosai wajen yin shiga ta kamala. Wasu lokutan, al’adu kan yi tasiri a wasu guraren, ta yadda idan malami ya yi shigar da ta saɓa al’adar guri, to darajarsa takan ragu a idon masu kallonsa, waɗanda za su iya zamowa daga cikin ɗalibansa, abokan aikinsa da kuma iyayen yaran da yake karantarwa. Kar ka manta ya malam, kai fa abin koyi ne.
Wani abu kuma shi ne cewa, ba a cika son suturar ta zamo mai tsada ba, saboda gudun koyar da yara rayuwa mai tsada. Baka sani ba wani yaron yana iya zuwa gida ya ce shi lallai sai an ɗinka masa irin kayan malam wane. E-mana, baka sani ba idan yara suka koma gida sai wani ya ce shi ne malam wane, kuma dukkan irin abubuwan da ka ke yi a makaranta haka ya ke maimaitawa a gida. Saboda haka babban abin da ake nema a wajneka shi ne saka suturar da ta dace da karɓaɓɓiyar al’ada a muhallin da ka ke.
Tsafta: Tsafta, ita ce abokiyar ruɓin sutura. Malami ya zama mai tsaftar jiki da muhalli. Tsaftar jiki kuwa ta haɗa da ta gangar jiki da kuma sutura. Kar ka saka kayan da suka dace da karɓaɓɓiyar al’ada amma kuma su zama daƙan-daƙan. Assha! An yi ba a yi ba kenan. Wasu yaran idan suka koma gida suna bayar da labari, sai su ce mama, malam wane ƙazami ne, na ga miya a jikin rigarsa ko kuma manja a jikin zanenta.
Iya Magana: Iya magana da ma’ana ta sanin kalmomin da ya dace a yi amfani da su wajen gudanar da darasi da kuma hira, bayar da umarni, da sauransu.
Haƙuri: Halin mutum sai lillahi. Saboda haka haƙuri shi ne maganin zaman duniya. Malamin makaranta ya zama mai matuƙar haƙuri da halayen ɗalibansa, abokan aikinsa, iyayen yara da kuma sauran jama’ar da ya ke zaune da su. Idan wani ɗalibi ya aikata ba daidai ba, samo wata hanya ta cikin hikima da za ka yi masa gyara. Yawanci, kalmomin yabo ga wanda ya yi aiki mai kyau sukan kwaɗaitar da wasu su yi aiki irin nasa. Sannan kuma masu yin akasin haka sukan nisanci nasu halin.
Sanin Buƙatun Ɗalibai: Sanin buƙatun ɗalibai, wani babban sinadari ne a harkar karantawa. Saboda yana taimakawa malami yin hukuncin da ya dace. Buƙatun yara, sun bambanta da na samari, buƙatun samari sun bambanta da na matasa, hakan nan kuma buƙatun masa sun bambanta da na manyan mutane.
Misali, yara ƙanana, basa iya jure dogon zama, saboda haka ake haɗa karantarwarsu da nishaɗantarwa ta hanyar waƙa, da malami zai shiga ajin matasa ya takarkare yana koyar da su ta hanyar waƙa, ko kuma yana faɗi suna maimaitawa, suna fita daga ajin wani zai ce, wannan malamin bai san abin da yake yi ba, yaya zai riƙa yi mana waƙa a aji kamar wasu yara? Amma kuma fa duk da haka waƙar ma da nata muhallin.  

Kyawawan Halaye: Nagarta, ƙusa ce a harkar karantarwa. Saboda haka malami ya zamo mai halaye ababen ambato kamar irin su sakin fuska, sauƙin hali ga ɗalibai, sauraron koken ɗalibai, taimaka musu wajen warware matsalolinsu na harkar karatu da ma na yau-da-kullum, suna ƙara danƙon zumunci tsakanin malami da ɗalibansa.
Nazari: Dole malami ya zama manazarci, ya riƙa bibiyar abubuwan da ke faruwa yau-da-gobe. Kamar yadda aka ambata a mataki na farko. Idan malami ya sake ɗalibansa suka fi shi bincike, to tabbas raini zai shiga tsakani. Zan iya tunawa, akwai wani malamin wata babbar kwaleji, da ya shiga Intanet ya rarumo takardun darasin (lecture note) wata babbar jami’a a wata ƙasar da ta cigaba. Ya danƙarawa ɗalibansa ita ba canjin ko harafi, sannan dukkan tambayoyin jarabawar da suka fita a can da amsoshinsu, ya ɗebo tambayoyin ya lafta musu. Sai aka samu wani ɗalibi mai yawan bincike, ya shiga Intanet ya zaƙulo waɗannan takardu wa wannan malami nasu ya basu. To babbar matsalar ita ce, shi malamin bai tsaya ya karanta ba, bare ya tace na tacewa, ya bar na bari, sannan kuma da ya shiga aji sai ya kasa yi wa ɗaliban cikakken  bayanin abin da ke cikin takardun. Daga ƙarshe, sai raini ya shiga tsakanin ɗaliban da wannan malamin.
Na kawo wannan labarin ne a matsayin misali. Saboda haka malamai a kiyaye. Intanet, kafa ce ta samu bayanai a dukkan fanni na rayuwa, amma yana da kyau idan malami ya shiga ya ɗebo ya tsaya ya karanta, ya tace na tacewa, ya ɗebi na ɗiba. Rashin yin haka, akwai matsaloli. Ana ma iya samun saɓani tsakanin abin da ka kwaso da kuma wanda ke cikin manhajar da ake son ka karantar da yaran.
Juriya da Jajircewa: Ya malam, ka zama mai juriya game da dukkan abubuwan da za su fuskanto ka a wannan aiki naka na karantarwa. Daga ciki akwai jurewa wahalar aikin, jurewa zaman nazari, jajircewa a kan yin nazarin, da sauransu. Idan ka samu waɗannan halaye, tabbas nasara ce za ta biyo baya.
Hulɗa/Dangantaka
Wata gaɓa mai tarin fa’ida a harkar karantarwa ita ce hulɗa ko cuɗanya ko kuma dangantaka tsakanin malamin makaranta da sauran jama’a, a dunƙule, akwai dangantaka tsakanin:
Malami da malami.
Malami da ɗalibi.
Malami da iyayen yara.
Malami da sauran ma’aikata.
Malami da sauran jama’ar da ke kewaye da makaranta.
Dukkan waɗannan, ababen lura ne da kuma baiwa kowa haƙƙinsa. Saboda haka ne ma zaka taras cewa, akwai wata ƙungiya da ake kafawa ta iyaye da malaman makaranta (PTA), wacce ke da manufa ta ƙarfafa zumunci tsakanin malamai da iyayen yaran da ke makaranta.
PTA
Ƙungiyar Iyayen Yara da Malaman Makaranta, ƙungiya ce da ake kafa ta a makarantu, wacce mambobinta sune iyayen yara da kuma malaman da ke karantarwa a wannan makaranta. A Turance ana kiranta da Parent Teacher Association da ake taƙaitawa da PTA. Wannan ƙungiya, inuwa ce da ke haɗa iyayen yara da malaman da ke karantar da ‘ya’yansu waje guda da nufin haɗa ƙarfi-da-ƙarfe waje guda don ganin an cimma manufa guda, wacce manufar ita ce gina yaro mai nagarta domin amfanin al’umma baki ɗaya.
Wannan ƙungiya takan shirya tarurruka waɗanda suke zama wata kafar da ke sanar da iyayen yara abubuwan da makaranta take gudanarwa don ɗorawa a gida da kuma cike giɓin da yake akwai game da buƙatun makaranta.
Manufofi
Manya-manyan manufofin kafa wannan ƙungiya su ne:
Tabbatar da ganin an aiwatar da abubuwan da suke cikin manhajar karatu;
Cike dukkan wani giɓi da yake akwai na ɗaukar nauyin makaranta. Wannan ƙungiya ita ke ɗaukar gabaren samar da dukkan wani abu da makaranta ta ke buƙata don gudanarawar karatu a daidai gaɓar da aka samu tangarɗa daga ɓangaren gwamnati. Misali,
Ɗaukar Malamai: Idan aka samu cewa malamai sun yi ƙaranci a makaranta, kuma an samu jinkiri daga ɓangaren gwamnati wajen samar da waɗannan malamai ko malami, wannan ƙungiya takan ɗauki malamin ko malamai ta kuma riƙa biyansu alawus har zuwa lokacin da gwamnati za ta samar. Ko kuwa ma a wasu lokutan kuma a wasu makarantun kamar irin makarantun al’umma community schools, to wannan ƙungiya takan ɗauki malamai na din-din-din.
Samar da Kayan Aiki: Wannan na daga cikin ayyukan wannan ƙungiya na yau-da-gobe. Kayan rubutu, ruwan sha, magani da sauran su da sauransu na daga cikin abubuwan da wannan ƙungiya take samarwa.
Gina ajujuwa, ɗakunan karatu (libraries), ɗakunan shan magani, ɗakunan girki, suma suna daga cikin ababen da wannan ƙungiya take samarwa.
Sada Zumunci: Wannan ƙungiya takan zama wata kafar sada zumunci tsakanin iyayen yara a junansu, da kuma tsakaninsu da malaman makaranta.
Kyautata Dangantakar Makaranta da Al’umma: Haka nan ƙungiyar takan zama wata kafa da take ƙulla zumunci tsakaninta da al’ummar da makarantar take a cikinta. Akan samu wani lokaci da za a gayyaci jama’ar yankin da makarantar take, a gabatar musu da wani jawabi da zai ilimantar da su game da wani abu idan buƙatar hakan ta taso;
Yaƙar Jahilci: Wannan ƙungiya takan zama wata kafa ta yaƙar jahilci ta hanyar haɗa kai da malaman makaranta domin buɗe ajujuwan karatun manyan da basu samu damar yin karatu ba a lokacin da suke ƙanana.
Tsarin Shugabanci
Wannan ƙungiya tana da tabbatacciyar hanyar shugabanci. Shugabcinta daban dana makaranta. Shugabanci ne wanda yake sarƙafaffe tsakanin iyayen yara da kuma malaman makaranta.
Wasu kujeru guda biyu an sadaukar da su ga ɓangarorin biyu; ɗaya daga ɓangaren malamai, ɗaya kuma daga ɓangaren iyaye. Sauran kuma mai rabo ka samu daga kowane ɓangare.
Dimin-da’iman, shugaba da muƙaddashinsa (chairman da vice chairman) sukan fito ne daga ɓangaren iyayen yara ta hanyar zaɓe. Sakatare kuma, ba zaɓe, kai tsaye shugaban makaranta (headmaster/head teacher), shi ne yake zama sakataren ƙungiya. Ba canji har sai idan an yi wani sabon shugaban makarantar. Alhakin adana bayanai, da sauran ɗawainiyoyin rubuce-rubuce, kaɗan ne daga cikin ayyukan sakataren wannan ƙungiya.
Akan so a samar wa wannan ƙungiya jami’an hulɗa da jama’a (PRO) guda biyu ko fiye da haka, bisa la’akari da girman makaranta da kuma yankin da makarantar take. Idan guda biyun ne, to ɗaya daga cikin malamai, ɗaya kuma daga cikin iyayen yara.
Tarurruka
Wannan ƙungiya takan gudanar da tarurrukan tattaunawa gwargwadon hali. Daga ciki akwai:
Babban Taro: Wannan shi ne taron da yake haɗa kowa-da-kowa a lokaci guda. Yawanci a irin waɗannan tarurruka ana buɗe asusun ƙungiya don neman gudunmawa daga mahalarta taron. Saboda haka dukkan wanda ake ganin zai iya bayar da gudunmawa koma daga ina yake, akan gayyace shi wannan taro. Sannan kuma akan gudanar da irin wannan taro sau biyu ko sau ɗaya a dukkan zangon karatu. Mafi ƙaranci shi ne a yi shi sau ɗaya a shekara. Yawaita wannan babban taron, yana da matuƙar fa’ida.
Taron Shugabanni: Taro ne da iya zaɓaɓɓun shugabannin ƙungiya ke zama don tattaunawa game da wasu abubuwa a madadin ‘yan ƙungiya ko kuma shirya babban taro da sauransu.
Ɗaya-da-Ɗaya: Taro ne ko a ce zaman tattaunawa ne tsakanin jami’an wannan ƙungiya da kuma wani baban yaro ko yara da suke fuskantar wata matsalar da ta gagari kundila. Akwai matakai daki-daki da ake bi wajen warware matsalar ɗalibai a makaranta kamawa tun daga aji, ko unguwa har zuwa kan shugaban makaranta. Idan dukkan waɗannan matakai suka ci tura, to akan miƙa matsalar ga kwamatin sasanto na ƙungiyar iyaye da malaman makaranta.
Tarihin Kano
Gabatarwa
Kano, suna ne na birni daga cikin biranen Ƙasar Hausa na asali wanda kuma shi ne mafi albarka a cikinsu. Sarkin Musulmi Muhammadu Ballo ya ce: “Kuma mafi albarkarta, Kano”. Sannan kuma sunan masarauta ne daga cikin manya-manyan masaratun Ƙasar Hausa da ma baki ɗayan Najeriyar wannan zamani da muke ciki. Bayan haka ma kuma ya taɓa zama sunan lardi a zamanin Turawan Mulkin Mallaka. Daga ƙarshe kuma Kano ce jaha mafi yawan jama’a a duk faɗin Tarayyar Najeriya.
Wannan gari mai suna Kano, shi ne fadar Masarautar Kano, cibiyar tsohon Lardin Kano sannan kuma matsugunnin fadar gwamnatin jahar Kano.
Cibiyar Kasuwanci, shi ne taken da gwamnatin Najeriya ta karɓa a hukumance. Wannan suna kuwa ba jayayya a cikinsa. Kano ce garin da yake da kasuwannin ƙasa-da-ƙasa sama da goma a iya cikin ƙwaryar garin. Abin da ya bai wa garin cikakkiyar damar taka muhimmiyar rawa a fannin kasuwanci tun shekaru sama da ɗari shida da suka shuɗe a faɗin duniya.
Idan ma ka ga dama, kana iya cewa kasuwanci ne ya kafa garin Kano. Kasuwar Kurmi, wacce ta haura shekaru ɗari shida tana wanzuwa a Kano, kasuwa ce wacce ba za a taɓa raba tarihinta da tarihin kafuwar garin Kano ba. Tun zamanin da su Dala suke farauta masunta kuma suna kamun kifi a yankin kurmin Jakara wanda kasuwar ta samo suna daga kurmin da mutane suke zuwa suna gudanar da kasuwanci irin na wancan zamanin ta hanyar bayar da abubuwan da suka samu su kuma su karɓi kifi da nama daga hannun masunta da mafarauta. Inji Sarkin Kasuwar Kurmi, Alhaji Abdullahi Maikano Darma a tattaunar da muka yi da shi a ranar 15, ga watan Janairu, 2019.
Yakin Kurmin Jakara Daga Kwarin Kwana Gayawa
Haka nan ma ta fuskacin sana’a da masana’antu, ba a bar Kano a bayan ba saboda gudunmawar da ta bayar wajen fitar da ingantattun kayayyakin da suka shafi fata da kuma saƙe tun ƙarnoni biyar da suka shuɗe. Kano ta yi fice a duniya a wancan zamani ta fuskar sana’o’in da suka shafi ƙira, jima, rini, saƙa da sauransu. Fitaccen marubucin tarihin Afirka, Rodney (1972), ya ce: “Ta ɓangaren Afirka ta Arewa, Turawa suka san jar jemammiyar fata mafi inganci wacce ake yi a Afirka, wacce aka yi wa laƙabi da Morocco Leather. A taƙaice wannan ƙwararru daga Hausa da Mandiga a Arewacin Najeriya da Mali su suke jeme ta sannan su rina ta”. Ni kuma na tabbatar maka da cewa, Hausa a nan, yana nufin garin Kano. Saboda su mutanen Mali su suka zo da jima Kano. Duba Sana’ar Jima.
Haka nan ta fuskacin addinin Musulunci da kuma karatun Alƙur’ani, Kano tun sama da shekaru ɗari shida aka buɗe makarantu da masallatai a dukkan faɗin masarautar.
Kano ita ce maƙyanƙyasar karatu da rubutun bokon dukkan faɗin Ƙasar Hausa ko kuma a ce Arewacin Najeriya kai tsaye. Gidan Ɗanhausa, shi ya zama matsugunnin makarantar fimare ta farko da ta yi nasarar yaye ɗaliban da suka yaɗa ilimin boko a dukkan Arewacin Najeriya.
Siyar Najeriya, wacce aka samu nasarar kafa jamhuriyar farko da ita, kuma jama’iyyun suka zama tubalin ginin fafutikar samun yancin kan ƙasa, an hafi wasu da yawa a Kano. Kusan mafiya yawan jama’iyyun Arewacin Najeriya ‘ya’ya ne ko jikokin NEPU da NPC waɗanda duk a Kano aka ƙyanƙyashe su.
Manufar wannan shafi da mai karatu yake karantawa, ita ce fito da duk wani abu da ya shafi Kano wanda hannunmu zai iya kai wa gare shi ta fuskancin tarihin garin, masarauta, sarakuna, bukukuwa, addini, jaha, kasuwanni, gwamnoni, limamai, mashahuran malamai, muhimman gurare, mashahuran attajirai da sauransu. Abin sani kawai shi ne ya kamata ka zama mai bibiyar wannan shafi domin samun sababbin bayanai da za a iya ɗurawa a kodawane lokaci. Ko kuma ka lalubi Rumbun Ilimi a shafin Fesbuk ka kuma yi ‘Like’, wannan za ta baka cikakkiyar damar samun masaniya game da sabunta duk ma shafin da muka yi nan take.
Sarki Warisi Ɗan Bagauda 1063-1095M
Gabatarwa
Warisi, shi ne sarkin Kano na biyu wanda ya gaji mahaifinsa Bagauda. Sunan mahafiyarsa Saju.
Tun barin Bagauda Kano, gari ya ci gaba da bunƙasa ta kowace fuska; ƙaruwar arziƙi, yawan jama’a, faɗaɗar gari da ma kafuwar wasu sabbin yankunan. Saboda haka sai Kanawa suka sake aikewa da wakilansu zuwa gareshi suna masu roƙonsa da ya daure ya ƙaurato zuwa gare su. Amma dai shima kamar mahaifin nasa a Sheme ya yi mulkinsa har ya gama. Amsar da sabon sarki ya baiwa jama’arsa da ke zaune a Kano ita ce cewa, gaskiya shi shekaru sun riga sun cimmasa, saboda haka ba zai samu dawowa nan ba.
Sarki Warisi Ɗan Bagauda 1063-1095M
Gabatarwa
Warisi, shi ne sarkin Kano na biyu wanda ya gaji mahaifinsa Bagauda. Sunan mahafiyarsa Saju.
Tun barin Bagauda Kano, gari ya ci gaba da bunƙasa ta kowace fuska; ƙaruwar arziƙi, yawan jama’a, faɗaɗar gari da ma kafuwar wasu sabbin yankunan. Saboda haka sai Kanawa suka sake aikewa da wakilansu zuwa gareshi suna masu roƙonsa da ya daure ya ƙaurato zuwa gare su. Amma dai shima kamar mahaifin nasa a Sheme ya yi mulkinsa har ya gama. Amsar da sabon sarki ya baiwa jama’arsa da ke zaune a Kano ita ce cewa, gaskiya shi shekaru sun riga sun cimmasa, saboda haka ba zai samu dawowa nan ba.
Nawata da Gawata
Bayan rasuwar sarki Gijimasu Ɗan Warisi, sai wasu tagwayen ‘ya’yansa Nawata da Gawata suka gaje shi. Suna da da wata bakwai a kan karagar mulki sai ɗaya daga cikinsu ya rasu ɗayan kuma ya ɗora inda shima bayan shekara ɗaya da wata biyar, shima ya rasu. Sun yi sarautar Kano ta tsawon shekaru biyu cur.
Yusa Ɗan Gijimasu 1136 – 1194M
Sarki Yusa wanda ake kira da Ɗariƙi, shi ne sarki na biyar a jerin sarakunan Kano. Ya hau kan karagar mulkin Kano bayan rasuwar yayyensa. Shi ɗa ne ga sarkin Kano na uku. Wato Sarki Gijimasu, shi kuma ɗan sarkin Kano Warisi, shi kuma ɗan Sarki Bagauda.
Marubuta tarihin Kano sun rinjaya akan cewa shi ne sarkin da ya faɗaɗa Kano ya mai da ta babbar ƙasa. Shi ya ci garuruwa irin su Ƙaraye da yaƙi har sai da ya dangana Kano da ƙasar Katsina da kuma Zariya. Sannan kuma shi ya ɗorawa mabiya Tsimbirbira biyan haraji na tumunin duk abinda suka noma.
A wani lokaci da sarki Yusa ya fita yaƙi dan ƙara girman ƙasa, sai wankin hula ya nemi kai shi dare, har ya ɗauki lokaci mai tsawo bai dawo ba. Garin irin jimawar da ya yi bai dawo gida ba sai waɗancan masu bautar Tsimbirbira suka nemi su yi masa tawaye, da ya dawo sai ya aka yayyanka manyansu daga ciki akwai Shamagi Ɗan Mazauda, da Doriyi ɗan Bugazau. Sarki Yusa yana da mayaƙa gogaggu da suka haɗa da Tuje, Fasau, da Iyagari, da Kamfaragi. Ya yaƙi dukkan garuruwan da ke sashen kudu tun daga Gwarmai har zuwa Farin-ruwa. Yusa ya mulki Kano na tsawo shekaru sittin, sa’an nan ya mutu.
Naguji Ɗan Ɗariƙi 1194 – 1247M
Wannan shi ne sarki na shida a jerin sarakunan Kano. Sunan mahaifiyarsa Yankuma ko Muntaras. Sarki Naguji ɗa ne ga sarkin Kano Yusa, shi kuma ɗan Sarki Gijimasu, shi kuma ɗan sarkin Kano Warisi, shi kuma ɗan Sarki Bagauda.
Shima ya ci gaba da faɗaɗa masarautarsa kusan ta gefen da mahaifinsa ya mutu ya bari. Ya yaƙi mutane tun daga Kura har zuwa Tsangaya. Daga nan ya ɗora zuwa yaƙin Santolo wanda ya ɗauke shi har tsawon shekara biyu amma abu ya gagara. Dole sarki ya karkata akalar dokinsa zuwa gida saboda barin baya da ƙura da ya yi. Abun kuwa da ya faru shi ne cewa ganin ya ɗauki lokaci bai dawo gida ba, sai dangin Tsimbirbira suka fara yunƙurin yi masa tawaye, saboda haka da isowarsa garinsa sai kawai ya kama manya-manyan cikinsu ya yayyanka. Daga cikin waɗanda ya yanka akwai Samagi Ɗan Mazauda, Doriyi ɗan Bugazau, Burdarganguta ɗan Doron-maje, da kuma Buzuzu ɗan Jandodo. Sauran mabiyansu kuma ya ɗora musu haraji na tumuni (kasha ɗaya cikin takwas) na abinda suka noma. Wannan kuma shi ne asalin fara karɓar haraji a hannun talakawa a ƙasar Kano.   Ya mulki Kano na tsawon shekaru hamsin da biyar sannan ya mutu.
Guguwa Ɗan Gijimasu 1247 – 1290 Miladiyya
Wannan shi ne sarki na bakwai a jerin sarakunan Kano. Sunan mahaifiyarsa Munsada. Sarki Guguwa ɗa ne ga sarkin Kano Gijimasu, shi kuma ɗan sarkin Kano Warisi, shi kuma ɗan Sarki Bagauda.
Sarki Guguwa mutum ne mai karimci. Ya kasance mai kyautatawa ga talakawansa. Shi ne sarkin da ya samu lalura ta makanta a lokacin da ya ke kan kujerar mulki. Ya mulki Kano na tsawon shekaru arba’in da huɗu. Shekaru ishirin da biyu yana gani, ishirin da biyu kuma yana makance. Daga baya aka cire shi aka maye gurbinsa da waninsa.
Tsamiya ɗan Shekarau 1307 – 1343M
Sarkin Kano Tsamiya shi ne sarki na tara a jerin sarakunan Kano. Shi ɗa ne ga sarkin Kano Shekarau, shi kuma ɗan sarkin Kano Yusa wanda ake kira Ɗariƙi, shi kuma ɗan sarki Gijimasu, shi kuma ɗan sarkin Kano Warisi, shi kuma ɗan Sarki Bagauda. Sunan mahaifiyarsa Sajamta.
Sarki Tsamiya shi ne sarkin da ya fatattaki masu bautar Tsimbirbira. Mutum ne da ya yi fice wajen gwarzantaka, sadaukantaka, kwarjini, gashi kuma da tsananin fushi da ƙarfi. Da hawansa gadon mulki ya sanar da maguzawa cewa “Ana gadon soyayya, haka nan kuma ana gadon ƙiyayya. Ba komai tsakanina da shi sai yaƙi” ya ce da su gaskiya ba zai yaudare su, saboda matsoraci ne ke yaudara. Jin waɗannan maganganu na sarki ya tayar da hankalin maguzawa. Suka koma suka tattaunawa suka cimma matsaya kan cewa su bashi dukiya mai tarin yawa. Daga cikin abubuwan da suka kai masa akwai bayi har ɗari biyu. Amma ya yi fatali da wannan ta yi nasu. A wata ranar Asabar sarki ya aike Marukashi garesu da saƙon cewa su shirya sarki na tafe ranar Alhamis. Ga abin da saƙon ke cewa, “Ranar Alhamis ina zuwa Ƙaguwa in Allah ya so, in shiga cikin gininta, in ga abin da yake cikinsa, in rushe ginin, in ƙone itaciyar”.
Lokacin da maguzawa suka ji faɗar sarki sai hankalinsu ya tashi. Saboda haka duk gunda suke a wannan yanki sai suka riƙa tururuwa zuwa gidin wannan gunki nasu. Suka yi dandazo da kayan yaƙinsu a gurin har zuwa hudowar alfijir na ranar Alhamis. Alfijir na hudowa sarki ya fito da jama’arsa suka nufi gindin gunki. Da sarki ya kai wajen sai suka hana shi shiga. Sai sarki ya waiga ya kira sunan ɗaya daga cikin gagararrun mayaƙansa ya ce, “Ina Bajere?” Yayinda Bajere ya ji haka sai ya fito da mashinsa ya dinga sukar kafirai yana kai su ƙasa. Guri ya hautsi ne, yaƙi ya kai yaƙi, har sai da Bajere ya samu shiga ɗakin da gunkin yake, yana shiga ya tarasa da wani mutum ya jingina a jikin gunkin yana riƙe da wata jar macijiya. Yana sukarsa da mashi sai ya rusa wani ihu wuta tariƙa fita daga bakinsa, hayaƙi ya turnuƙe gari, ya fito daga ɗakin da gudu. Yana fitowa sauran jaruman sarki da ke waje su bi shi da gudu tare da sarki. Sai ya ruga ya yi wajen Ƙofar Ruwa. Can ya je ya faɗa wani kududdufi, sarki ya tsaya bakin gurin har sai da ya kai wani lokaci, da suka gab a fito ba sai suka dawo. Ko kafin su dawo duka sauran jama’ar maguzawa sun gudu sun bar gurin, sai wasu jarumai ‘yankaɗan da suka miƙa wuya. Sarki ya shiga ɗakin gunki, ya ga abin day a gani. Da ya fito ya ce da su, “Me ya hana ku gudu?” suka masa masa da cewa, “Ina zamu gudu?” sai ya ce da su “To, madalla”. Sannan ya ce ku sanar da ni abin da ke cikin gunkinku. Suka sanar da shi. Ya yin da suka sanar das hi sai ya ce da Dunguzu, “Kai ne sarkin Cibiri”. Ya kuma ce da Makare, “Kai ne sarkin Gazarzawa”. Ya ce da Gamazu, “Kai ne sarkin Kurmi”.
A zamanin sarki Shekarau aka fara busa Ƙaho ana yi masa kirari kamar haka:  “Zauna daidai, Kano garinka ce.” Ya yi mulki na tsawon shekaru talatin da bakwai.
Usmanu Zamna Gawa 1343 – 1349 M
Usmanu shi ne sarki na goma a cikin jerin sarakunan Kano. Sunan mahaifiyarsa Kumaryaku. Ya samu wannan suna na Zamna Gawa saboda kisan Tsamiya da ya yi, sannan kuma ya kulle ƙofar ya zauna a cikin gida tsawon kwana bakwai. Lokacin day a fito ba a san yadda ya yi da waccar gawa ba. Binne ta ya yi? Cinye ta ya yi? Ba wanda zai iya ɗorar da labari sai shi sai Allah masanin abin da ke ɓoye da na bayyane. Ya mulki Kano na tsawon shekaru bakwai.
Yaji ɗan Tsamiya 1349 – 1385 M
Sarki Yaji shi ne sarki na goma sha ɗaya a jerin sarakunan Kano. Asalin sunansa Ali, saboda zafin zuciya da yake da ita shi ya saka ake kiransa da sarki Yaji. Shi ne ya kori sarkin Rano daga Zamnagaba. Ya zauna a Bono tsawon shekaru biyu. Sannan ya tafi Kura ya zauna tare da Ajawa, Warjawa da Arawa.
A lokacinsa ne Wangarwa suka zo Kano suka Kawo Musulunci.
Sarki Yaji ya karɓi wangarwa hannu biyu-biyu, a hannunsu ya karɓi sallah. Sannan ya gina musu masallaci a wancan gurbin da ya karya gunkin Tsimbirbira (Yankin Dala kenan). An ce sarkin Gazarzawa wanda ɗaya ne daga cikin maguzawan da suka saura, yakan ɗebi jama’arsa kullum da dare su je su yi najasa (kashi) sannan su gogga a jikin masallacin. Ganin haka ta saka sarki ya saka mai gadi amma basu daina ba. Sukan je su yaudare shi. Basu daina wannan mummunan aiki ba har sai da Wangarawa suka yi addu’a Allah ya makantar da su. Bayan makancewarsa aka tuɓe shi daga sarauta (sarkin Gazarzawa) sannan aka yi  masa sarkin makafi. Wannan ita ce farkon sarautar makafi a Kano.
Haka nan sarki ya umarci dukkan jama’ar masarautarsa da sallah kuma suka bi. Bayan wannan sarki Yaji shi ya ci Santolo da yaɓi. Ya roɓi malaman Wangarwa da su masa addu’a ya je ya yaɓi Santolo. A wannan lokacin, Santolo ita ce kaɗai babbar ɓasa da ta rage. Kuma cin ta da yaɓi zai karya lagon duk wani mai bautar gunki. Hakan kuwa aka yi, jama’ar Wangarwa da Kanawa suka haɗu suka tada runduna mai ɓarfi suka ɗunguma zuwa Santolo. A rana ta farko an wuni ana gwabza amma ba wanda ya yi galaba a kan wani. Kashe gari da fudowar alfijir sarki ya ɗaura ɗamarar yaɓi. Suna shiga a wannan rana Allah ya kawo nasara.
Sarki Yaji ya yi sauratar Kano na tsawon shekaru talatin da bakwai. Haɓiɓa ya kawo ci gaba sosai a wannan masarauta ta Kano.
Bugayya ɗan Tsamiya (1385 – 1390 Miladiyya)
Bugayya shi ne sarki na goma sha biyu a jerin sarakunan Kano.  Sunansa na asali shi ne Muhammadu. Shi ne sarkin da ya kore sauran Maguzawa daga gidin dutsen Fanisau. Ya ce da su su watse kuma suka bi. Saboda haka ya zauna a ƙasarsa salim-alim ba wani yaƙi. Ya ci gaba da karɓar haraji a hannun jama’a. ya mulki Kano na tsawon shekaru biyar.
Kanajeji ɗan Yaji 1390 – 1410 Miladiyya
Kanajeji shi ne sarki na goma sha uku a jerin sarakunan Kano. Asalin sunasa shi ne Ibrahim. Sunan mahaifiyarsa Aunaku. Sarki Kanajeji ya kasance mutum mai fitina, tunda ya hau karagar mulki bai zauna a gida ba. Shi ne sarki da ya yaƙi ƙasar Zazzau. Sarki ua haɗa rundunar mayaƙa da kayan abinci aka haɗu a Turunku. Kamar yadda ya zo a littafin Labarun Hausawa da Maƙwabtansu. Amma Gwangwazo (2005) ya ce a Kudan aka fafata. A koma dai ina aka fafata wannan yaƙi, rudunar mayaƙan Kano basu samu nasarar wannan yaƙi ba. Wannan hart a saka sarkin Zazzau alfahari yake cewa: “Wane abu ne Kanawan Kanajeji ye?”.
Bayan dawowar sarki da jama’arsa gida da ƙyar, sarki ya fara neman yadda za a samu galaba a kan Zazzagawa. Sai ɗaya daga cikin ragowar waɗanɗan kafirai ya bashi shawarar cewa ya rungumi gunki, abinda kakaninsa da iyayensa suka tozarta. Haka kuwa aka yi, Sarki ya bi shawarar Bamaguje. Sai ya tambaye shi “Sanar da ni abinda zan aikata”. Sai ya ce das hi, “Ka yanki wannan reshen wannan itaciya (Itaciyar da gunkin Tsimbirbira ya taɓa zama)”, ya yanki reshenta, ya taras da macijiya ja a cikin reshen, ya kashe ta ya sami fatarta ya ɗinka huffi biyu da ita. Kuma ya sassaƙa dundufa huɗu da kuntukuru takwas da reshen itaciyar. Ya ɗauka zuwa Ɗanƙwai ya jefa su a cikin ruwa. Ya komo zuwa gidansa ya zauna kwana arba’in, sannan ya koma ya ɗauko su, ya kawo gidan sarkin Cibiri. Sarkin Cibiri ya ɗinke su da ragowar fatar macijiyar nan, y ace wa Kanajeji, “Idan kana son kowane abu daga na al’amarin duniya sai ka aikta abin da kakaninmu suka aikata tun da”. Ya ce, “To, sanar da ni, na yi”. Sarkin Cibiri ya tuɓe rigarsa ya ɗaura huffin fatar macijiyar nan, ya gewaya itaciyar nan sau arba’in yana waƙa irin waƙar Barbushe. Haka kuma Kanajeji ya yi.
Bayan afkuwar wannan da shekara ta kewayo, sai sarki Kanajeji ya fita zuwa Zazzau, ya zauna a Gadas kamar yadda aka wallafa a klittafin Labarun Hausawa da Maƙwabtansu. Sai dai, Gwamgwazo (2005) ya bayyana cewa bayan waccar ridda (fita daga Musulunci da sarki Kanajeji ya yi saboda amincewarsa da aikata abin da sarkin Cibiri ya umarce shin a tsafi), daga baya ya tuba ga Allah. Kuma koma cikakken Musulmi. Sannan kuma yaƙin ma a Shika aka fafata shi. Kuma a wajen yaƙinma shi sarki Ibrahim Kanajeji ya karanta wannan ayar y ace, “Da sunan Allah Mai Rahama Mai Jinƙai, sau da yawa Allah yakan bai wa jama’a kaɗan galaba a kan jama’a mai yawa da ikonsa. Allah yana tare da masu haƙuri”.
Bayan da sarkin Kano Ibrahim ya bada umarni rundunarsa suka afka cikin rundunar sarkin Zazzau Muhammadu Abu, guri ya kaure, yaƙi ya kai matuƙa.  A wannan yaƙi a shekara ta 1399 aka kashe sarkin Zazzau, aka tarwatsa rundunarsa. Aka kamawa na kamawa, daga baya sarkin Kano Kanajeji ya zauna a wannan gari na shika har tsawon watanni bakwai ko kuma shekara ɗaya cur a wata ruywara. Wannan ta saka ake yi masa kirari: “Bakano kere, Kanajeji masharuwan Shika, hana wankan Kubanni, make-make garin magabata”. Ya yi sarautar Kano ta tsawon shekaru ishirin.
Dawuda Abu-a-Sama Ɗan Yaji 1776 – 1781 Miladiyya
Dauwada shi ne sarki na goma sha biyar a jerin sarakunan Kano. Dawuda ƙani ne ga sarki mai murabus. Wato sarki Umaru. Sunan mahaifiyarsa Auta. Ana yi masa laƙabi da ‘Baƙin Damisa’.
A zamanin wannan sarki aka fara cinikin bayi a Kano. A wacan lokaci ba wata kasuwa a cikin birnin Kano. Sai dai su masu bayin sukan zarga musu igiya suna yawo da su kwatankwacin yadda a yanzu masu sayar da raguna kan yi a lokacin sallar layya. Akan gansu suna yawo kwararo-kwararo suna kora ragunansu. Duk mai sha’awa idan suka gifta ta gabansa sai ya tsayar da su  a yi ciniki. To haka suma masu sayar da bayin suka ringa yi. Bambancin kawai shi ne cewa a wancan lokacin idan fataken bayin suka fito daga ƙasashe irin su Katsina, Zazzau, Damagaran, Daura, Hadeja da sauran gurare, sai su samu dillali ɗan gari. Sai su zargawa bayin nan igiya mai ‘yar tazara da juna da ake cewa ‘zarara’. Idan mai sha’awa ya gani sai a daidaita. A wancan lokacin ba kuɗi sai dai sukan yi irin cinikin nan ne da ake cewa ‘ban gishiri in baka manda’. Wato ka bada wani kaya kai ma a baka wani irin kayan daban. To a wancan lokacin akan sayi bayi ne da dawakai, ko kuma wani abu daban. Akan karɓi dawakai uku ko huɗu a madadin bawa ko baiwa ɗaya.
Sannan a lokacinsa ne wani ƙasaitaccen hakimin ya yiwo ƙaura daga Borno zuwa Kano. Wannan hakimi sunansa Dagaci.  Kuma a wannan lokaci ne aka sauyawa Ƙofar  Adama suna zuwa Ƙofar Dagaci saboda shigowar wannan hakimi ta wannan Ƙofa.  An yi wannan a shekarar 1425 Miladiyya.
Bayan shekaru goma sha bakwai Sarki Dauda yana kan gadon mulki, sai Allah ya saukar masa da wani zazzaɓi mai zafi wanda har takai baya iya fitowa. Sarki Dauda ya yi wannan zazzaɓi na tsawo makonni biyu, inda daga ƙarshe ya rasu. Ya rasu yana da shekaru sittin da uku a duniya.
Abdullahi Barja ɗan Kanajeji 1438 – 1452 Miladiyya
Abdullahi Barja shi ma ƙani ne ga Sarki Dawuda, shi kuma Ƙani ga Sarki Umaru dukkansu ‘ya’yan Sarki Ibrahim Kanajeji.  Sunan mahaifiyarsa Takiɗa. Sarkin Kano Abdullahi Barja ya zauna  a unguwar Garke.  Sarkin Kano Abdullahi Barja shi ne Sarkin da ya naɗa jikansa ɗan shekara shida a matsayin Makaman Kano. Wannan kuwa ta faru ne saboda abubuwan al’ajabi da wannan yaro ya riƙa yi.
Sarki Abdullahi Barja ya rasu yana da shekaru sittin da bakwai a duniya. Ya mulki Kano tsawon shekaru goma sha biyar. Ya rasu bayan wata gajeruwar rashin lafiya da ya yi ta tsawon kwanaki ishirin.
Dakauta Ɗan Abdullahi Barja 1452 Miladiyya
Sarki Dakauta shi ne Sarkin Kano na goma sha bakwai. Shi ne babban ɗan Sarki Abdullahi Barja wanda a wannan lokaci yake riƙe da muƙamin Ciroman Kano. Shi ne Sarkin da ya mulki Kano na tsawon kwana ɗaya tak! Wannan al’amari ya biyo bayan kasancewarsa bebe. A farkon al’amari jama’ar Kano sun zaɓe shi sarki da zaton cewa in ya yi sarauta zai yi magana. Da suka ga an kwana ɗaya bai yi maganar ba sai suka tuɓe shi.
Atuma Ɗan Dakauta 1452 Miladiyya
Atuma ɗan Dakauta shi ne sarki na goma sha takwas a jerin sarakunan Kano.  Shi ma kamar mahaifinsa, sarautarsa bata tsawaita ba. Bayan an naɗa shi da kwana huɗu sai Galadiman Kano na wancan lokaci ya tubure, ya tattara masu zaɓen sarki a gidansa ya raɗa musu cewa gaskiya sun yi zaɓen-tumun-dare. Dan kuwa sun zaɓo sarkin da bai san inda ya sa gaba ba, shi a nasa tunanin yana ganin kamata ya yi a ce Wamban Kano malam Yakubu ya kamata a naɗa. A nan jama’a suka rabu gida biyu. Wasu suka yarda da shi wasu kuma suka ƙi. Daga wannan rana abubuwa suka cukurkuɗe har aka yi tsawon kwana bakwai a wannan hali. Saboda haka dole ta sa aka tuɓe Sarki a Tuma.
Yakubu Ɗan Abdullahi Barja 1452 – 1463 M
Sarki Yakubu ɗan Barja shi ne sarki na goma sha tara a jerin sarakunan Kano. Sunan mahaifiyarsa Tasafe. Sarki Yakubu sarki ne managarci. Sarki Yakubu ya zauna a gidansa da ke Jujin ‘Yan Labu.
A zamanin wannan sarki ƙasar Kano ta samu gagarumin ci gaba ta fuskacin ƙaruwar arziƙi da kuma Ilimi.

A zamaninsa ne Fulani suka zo ƙasar Kano daga Malle (wato ƙasar Mali kenan a yau). Zuwan waɗannan Fulani shi ne farkon samuwar ilimin fannin Tauhidi da Lugga a Kano. Sai dai dama tun kafin zuwansu a akwai fannonin Ilimi kamar Al-Ƙur’ani, Fiƙihu, da Hadisi.
Ta fannin kasuwanci kuwa a wannan zamani nasa ne cikin shekarar 1453 wasu Larabawa daga Ƙasar Gadamas suka samu isowa Kano. Da suka iso sai suka wuce fadar Sarki, Shamaki ya yi musu iso suka bayyana cewa su fatake ne suna son yin kasuwanci a garin Kano. Da sarki ya ji haka ya yi maraba da su kuma ya sa aka nuna musu wani fili da ke unguwar Garke, wato Dandali kenan. Bayan sun gina gidaje sun zauna sai Kanawa suka riƙa ƙiran wannan guri da Dandalin Turawa saboda kasancewar fatar Larabawa Ja ce, sannan kuma jama’ar wancan lokaci ba sa iya banbacewa tsakanin Balarabe da Bature. Su kawai duk wata jar fata ko fara sunanta Bature. Wannan shi ne dalili. Duba Gwangwazo (2003).
Sarki Yakubu ya mulki Kano tsawon shekaru goma sha biyu. Ya rasu yana da shekaru hamsin da biyar a duniya. Ya rasu bayan gajeruwar jinya.
Muhammadu Rumfa 1463 – 1499 Miladiyya
Gabatarwa
Muhammadu Rumfa shi ne sarki na ishirin a jerin sarakunan Kano. Shi ne wanda aka yiwa sarautar Makaman Kano lokacin yana ɗan shekaru shida a duniya. Wannan kuwa ta faru ne bayan wani abin mamaki da ya faru da shi. Shi Muhammadu Rumfa asalin sunansa shi ne Muhammadu Mansur, kuma shi jika ne a gun sarkin Kano Abdullahi Barja. Abdullahi Barja shi ne mahaifin babar Muhammadu Rumfa (wato kenan shi Muhammadu Rumfa ya gaji sarautar Kano ne ta ɓangaren mahaifiyarsa).
A lokacin Sarki Abdullahi Barja, karnuka sun riƙa zuwa suna cinyewa talakawan Kano guntun tuwon da suka ci suka rage da daddare. Da al’amari ya yi ƙamari, sai talakawa suka haɗa kansu suka ɗunguma zuwa fada, da isar su fada sai Shamakin Sarki na wancan lokacin ya tunkare su ya tambayesu cewa me ke tafe da su. Sai suka amsa masa da cewa sun kawo ƙarar dukkan karnukan Kano ne. Daga nan sai Shamaki ya yi musu jagaba ya kai su gaban Sarki. Da isarsu gaban Sarki suka faɗi, suka yi gaisuwa sannan suka faɗi kokensu cewa karnuka ke zuwa da daddare suna cinye musu guntun tuwon da suka ci suka rage da daddare, wanda hakan ke jawo musu rashin na kummalo. Saboda haka suna ƙarar dukkan karnukan Kano. Da Sarki ya ji haka, sai ya ɗan yi shiru na jim kaɗan, sai ya juya ya tambayi fadawa ko da shawara. To a daida wannan lokaci wannan jika nasa mai suna Muhammadu Mansur yana gefen karagarsa yana wasa. Sai caraf! Ya ce da Sarki, su koma kawai su je su yi rumfuna a ƙofar ɗakunansu sai su riƙa ɗora gutun tuwon har da miyar a kan rufunan.

Talakawa suna ji, sai sarki ya ce kai ku rabu da shirme na yara. Fada mecece shawara? Sai Galadiman Kano Daudu, ya kada baki ya ce da sarki ai wannan magana ya yi ta hankali. Saboda haka sai su tafi su gwada. Sarki ya basu umarni cewa su je su gwada duk abun da ya faru sai su dawo gobe. Talakawa suka koma suka kakkafa rumfuna a ƙofar ɗakunansu.
Rumfa a gaban ɗaki
Sannan da dare ya yi aka ci tuwo aka rage sai suka ɗoɗɗora tuwo da miya a kan rumfuna. Da gari ya waye suka tarasa da tuwonsu ba abinda ya same shi. sai suka ɗauko suka ɗumama tuwon suka ci suka yi hani’an. Sannan sai suka sake ɗunguma zuwa fada a karo na biyu. Da suka isa sai Shamaki ya yi musu iso, suka je gaban sarki, suka sanar da sarki abinda ya gudana cewa wannan shawara ta yaro ta yi aiki. Sannan suka yiwa yaro addu’ar zamowa sarkin Kano a loto na gaba.
Yakufu ɗan Kisoke 1565 M
Yakufu ɗan Kisoke shi ne sarki na ishirin da uku ajerin sarakunan Kano. Sunan mahaifiyarsa Tunasa. Sarautarsa bata yi tsawo ba. Ya mulki Kano tsawon watanni huɗu da kwana ishirin. Wani mutum da ake kira Gulle daga cikin zuriyar sarakunan nan Kano ya tuɓe shi. Bayan day a tuɓe shi sai Yakufu ya fice daga cikin garin Kano ya tafi zuwa ga wani malami a ƙauye ya yi ta karatunsa har lokacinsa ya yi. Bayan da Gulle ya tuɓe shi sai Galadima Sarkatunya shi kuma ya yaƙe shi. An ɗauki tsawon kwanaki arba’in ana gwabza wannan yaƙi kafin Galadima ya kashe Gulle.
Dawuda Abasama Ɗan Yakufu 1565 Miladiyya
Sarki Dawuda shi ne sarki na ishirin da huɗu a jerin sarakunan Kano. Bayan da Galadima Sarkatunya ya kashe Gwalle, sai ya naɗa Dawuda ɗan Sarki Yakufu, tunda shi Sarki Yakufu ya ƙi yarda ya koma. Shima kamar mahaifin nasa, sarautarsa bata yi tsawo ba. Ya zauna a gadon mulki na tsawon wata ɗaya da kwana ishirin kacal, aka tuɓe shi. Bayan an tuɓe shi sai ya tarkata ‘yan’uwansa ciki hard a shaƙiƙiyarsa Tabuduru, da sauransu suka rankaya zuwa Kwarmashe.  
Muhammadu Shashiri ɗan Yakufu 1573 – 1582 Miladiyya
Sarki Muhammadu shi ne sarki na ishirin da shida a jerin sarakunan Kano. Sunan mahafiyarsa Fatsumatu. Sarkin ne mai yawan alheri, an ce iya tsawon dukkan sarakunan da suka gabace shi ba wanda ya kais hi alheri.
A zamaninsa ya yaƙi ƙasar Katsina. Ya fita da nufin ko ya yi nasara ko a kashe shi kamar yadda y ace, “Idan na fita b azan dawo ba sai na rinjaye su, ko kuwa in mutu”. Da ya fita Katsinawa sun tare shi a Kankiya. A nan aka gwabza yaƙi, Katsinawa suka fatattaki Kanawa saboda sun fi su yawa. Amma shi da Santurakin Manya Narai, da Santuraki Kuka-zuga, da Ɗandunki basu gudu ba. Sarki ya yi matuƙar baƙincinki da aukawar wannan lamari, amma su Santuraki suka lallashe suka ce “ Kada ka yi fushi, ma rinjaye su shekara mai zuwa idan Allah ya yarda”.

Bayan dawowarsa daga yaƙin Katsina, sai ‘yan uwansa suka shirya za su kashe shi. Da Santurakin Manyan Narai ya samu labari sai ya ce sarki, “Kada ka fita da kai da limaminka yau, in ka fita za a kashe ka”. Sarki ya zauna a gida. Santurakin Manya Narai ya je ya zauna a gurin da saki ke zama, masu kisa suka zaci sarki ne, suka kashi da shi da ‘ya’yan sarki goma sha biyu. Sauran shida kuma daga cikin ‘ya’yan sarki goma sha takwas a kama su. Muhammadu Zaki ya yi nufin kashe su suka ce das hi, “Kada ka kashe mu jikokinka ne, ka maishe mu bayinka”. Sarki Muhammadu ya yi sarautar Kano ta tsawon shekaru bakwai da watanni huɗu da kwanaki ishirin da huɗu.  
Muhammadu Zaki ɗan Kisoke 1582 – 1618M
Sarki Muhammadu Zaki shi ne sarki na ishirin da bakwai a jerin sarakunan Kano. Sunan mahaifiyarsa Hafsatu. Shi ne sarkin da ya ci Katsina da yaƙi. Bayan hawansa karagar Mulki, ya yi ɗamarar yaƙi ya fita zuwa Daura. Katsinawa suka dinga kai hari iya duk faɗin ƙasar Kano, sannan kuma ga matsananciyar yunwa. An shiga wannan mayuwacin hali har tsawon shekara goma sha ɗaya.
Da sarki ya ga haka sai ya tara malamai ya ce da su, “Ban tara ku domin komai ba sai domin mu yi shawara akan abin da za mu yi mu kawad da wannan musiba”. Shehu Abubakar Bayammi ya ce da shi, “Idan kana so ka rinjayi Katsinawa, nab aka abin da za ka rinjaye su da shi. In har ka rinjaye su kada ka komo wannan alƙarya”. Ya ce, “Na yarda”. Ya kawo dukiya mai yawa ya bawa Shehu Abubakar Bayammi. Shi kuma ya bashi abin day a bashi. Sarki ya yi ɗamara ya fita a ranar ishirin da biyu ga watan Ramalana. Ya isa Katsina ranar idi, suna shirin fita idi abin ya koma yaƙi. Sarkin Kano ya fattattaki Katsinawa suka waste. Kanawa suka samu ganima mai tarin yawa. Daga ciki akwai dawakai arbamiya da lifida sittin da tarin dukiya da bayi. Babu wanda zai iya ƙissima adadin mutanen da aka kashe. Daga nan sarki ya dawo Ƙaraye ya mutum a can. Ya mulki Kano tsawon shekara Talatin da bakwai da wata biyar.
Muhammadu Nazaki ɗan Zaki 1618 – 1623 Miladiyya
Muhammadu Nazaki Ɗanzaki shi ne sarki na ishirin da takwas a jerin sarakunan Kano. Bayan hawansa kujerar mulki ya aikewa da Sarkin Katsina neman sulhu. Sarkin Katsina yaƙi. Katsinawa suka fito zuwa Kano. Sarki ya tare su a Ƙaraye, ya yaƙe su suka tarwatse. Kanawa suka kwashi ganima suka koma gida.
Da shekara ta juyo, sai Sarki Muhammadu ya sake ɗaura ɗamarar yaƙi ya fita zuwa Kalam. Ya bar Wambai Giwa a gida dan tsaron gari. Da sarki ya fita sai Wambai Giwa ya ce, “Me zan yi wa sarkina domin zuciyarsa ta yi fari?” Sai aka ce das hi, “Ai sai fa ka ƙara wannan alƙarya”. Ya ce, “to”. Ya ƙara ta tun daga Ƙofar Dogo ahr zuwa Ƙofar Gadonƙaya, daga Ƙofar Dukawuya zuwa Ƙofar Kabuga, har zuwa Ƙofar Kansakali. An ce duk ranar da za a yi wannan aiki yakan fito da kaɓakin abinci dubu da shanu hamsin. A saboda haka duk jama’ar gari ke zuwa wannan aiki. Bayan an gama aikin ya zaɓi mutane alfayaini (dubu biyu) ya basu tufafi, ya yanka shanu ɗari uku a Ƙofar Kansakali. Sannan ya bawa malamai sadaka mai yawa.

Bayan dawowar sarki daga yaƙi, ya tarad da wannan aiki da Wambai Giwa ya yi. Sarki ya yi matuƙar farin ciki da wannan ci gaba da aka samu. Saboda haka sai sarki ya ce, “Wane abu zan ba wannan mutum domin in faranta masa zuciyarsa?” Mutane suka ce, “Ai sai ka bas hi gari”. Sai ya bashi Ƙaraye. Wambai Giwa ya tafi Ƙaraye ya yi ta yaƙar Katsinawa, ya tara dukiya mai tarin yawa da dawakai dubu da bayi ɗari. Sarki Muhammadu Nazaki Ɗanzaki ya yi sarautar Kano Tsawon shekaru biyar da wata ɗaya.
Kutumbi Ɗan Muhammadu Nazaki 1623 – 1648 Miladiyya
Sarki Kutumbi shi ne sarki na ishirin da tara a jerin sarakunan Kano. Asalin sunansa shi ne Muhammadu Auwalu. Akwai matuƙar himma tare da wannan sarki. Shi ne sarkin day a fara karɓar jangali (kuɗin harajin dabbobi) a hannun Fulani. Sannan kuma shi ne sarkin day a fara naɗa sarautar Barde Ƙerarriya.
Kasancewars mutum mai himma, da jarumtaka, Sarki Kutumbi ya shimfiɗa mulki a ƙasar Hausa bakwai (Kano, Daura, Rano, Katsina, Gobir, Zazzau da kuma Birom (Garun Gasa)). Shi ne sarkin day a gina gida a Guduwawa, saboda duk lokacin da zai fita yaƙi yakan je can ya haɗa tawagarsa, haka nan idan ya dawo yakan je can ya yada zango ya huta. Sarki Kutumbi ya yaƙi  da Bauchi sannan Katsina, amma Katsina ta gagare shi. A ƙarshe ya mutu sakamakon sukan mashi da ya samu a lokacin yaƙinsu da Katsina. Sarki Kutumbi ya mulki Kano tsawon shekara ishirin da shida.  
Shekarau Ɗan Alhaji 1649 – 1651 Miladiyya
Sarki Shekarau shi ne sarki na talatin da ɗaya a jerin sarakunan Kano. Sarki shekarau shi ne sarkin day a kawo ƙarshen yaƙi tsakanin ƙasar Kano da ƙasar Katsina ta hanyar sulhu. An saka manyan malamai a gaba kamar irin su Shehu Atuman, malam Bawa da Liman ‘Yandoya. A cikin jawabinsa Shehu Atuman ya ce, “Wanda ya fara kisan wani tsakaninku ba zai sami nasara ba in Allah ya so, har ranar ƙiyama”.  Shima sarautarsa bata yi tsawo ba, ya yi sarautar Kano tsawon shekara ɗaya da wata bakwai da kwana ishirin da huɗu.
Manazarta:
Alhaji Ɗan Kutumbi 1648 – 1649 Miladiyya
Sarki Alhaji shi ne sarki na talatin a jerin sarakunan Kano. Sarautarsa bata yi tsawo ba. Ya mulki Kano na tsawon wata takwas da kwana ishirin da huɗu. Ya bar kujerar mulki saboda tuɓe shi da aka yi. Da aka tuɓe shi sai ya ƙaura zuwa Ɗanzaki. Can ya yi rayuwarsa. 
Shekarau Ɗan Alhaji 1649 – 1651 Miladiyya
Sarki Shekarau shi ne sarki na talatin da ɗaya a jerin sarakunan Kano. Sarki shekarau shi ne sarkin day a kawo ƙarshen yaƙi tsakanin ƙasar Kano da ƙasar Katsina ta hanyar sulhu. An saka manyan malamai a gaba kamar irin su Shehu Atuman, malam Bawa da Liman ‘Yandoya. A cikin jawabinsa Shehu Atuman ya ce, “Wanda ya fara kisan wani tsakaninku ba zai sami nasara ba in Allah ya so, har ranar ƙiyama”.  Shima sarautarsa bata yi tsawo ba, ya yi sarautar Kano tsawon shekara ɗaya da wata bakwai da kwana ishirin da huɗu.
Soyaƙi Ɗan Shekarau 652 Miladiyya
Sarki Soyaƙi shi ne sarki na talatin da uku a jerin sarakunan Kano. Sunan mahaifiyarsa Fatsumatu kaamr yadda aka ambata. Watansa uku kacal a kan karagar mulkin Kano aka tuɓe shi. Bayan tuɓe shi wata ‘yar tarzomar yaƙi ta so ta tashi tsakanin mutanen Kano ƙarƙashin jagorancin Madawakin Kano. An ginawa Sarki Soyaƙi gida a Dukurawa ya tare a can.
Kukuna Ɗan Alhaji 1651 – 1652 Miladiyya
Sarki Muhammadu Kukuma shi ne sarki na talatin da biyu a jerin sarakunan Kano. Shekararsa ɗaya a kan karagar mulkin Kano. Madawakinsa ne ya tuɓe ya naɗa na shaƙiƙiyarsa Fatsumatu. Ana ce da ɗan nata Soyaƙi. Sarki Kukuna ya bar Kano ya koma Zazzau bayan an tuɓe shi.
Bawa Ɗan Muhammadu Kukuna 1660 – 1670 Miladiyya
Sarki Bawa shi ne sarki na talatin da biyar a jerin sarakunan Kano. Sarki Bawa mutum ne malami, adali kuma mai nagarta. Ya mulki Kano cikin zaman lafiya da kwanciyar hankali, ba yaƙi a ciki da wajen Kano. Shi ne sarkin day a gina Goron Fagaci, shi ya sassaƙa Kujera ya ajiye ta a zauren Turakin Manya, shi ya gina Soron Dikko, duka a cikin gidan sarki. A zamaninsa wani makarancin Alƙur’ani malam Abdullahi ya zo Kano. Kuma Allah ya yi masa baiwa da murya saboda haka aka gina masa ɗaki a ƙofar zauren Turakin Manya yana ɗebewa sarki kewa da karatun Alƙur’ani da daddare sannan kuma yana yi amsa wa’azi a cikin watan Ramalan har watan ya ƙare. Bayan mutuwar Ɗan Lawan sarki ya ce da malam Abdullahi “Kai ne Ɗan Lawan”. Sannan kuma ya sa shi cikin masu kiran salla a birnin Kano. Sarki Bawa ya yi sarauta ta tsawon shekara goma da wata huɗu da kwana ishirin.
Muhammadu Sharif  Ɗan Daɗi 1703 – 1731M
Sarki Muhammadu shi ne sarki na talatin da bakwai a jerin sarakunan Kano. Sunan mahaifiyarsa Maryam.  Ita kuma ‘ya ce a wajen Sarkin Gaya Farin Dutse. A lokacinsa Gayawa suka samu ɗaukaka.
Sarki Muhammadu shi ne sarkin da ya fara karɓar harajin wata-wata a kasuwar Kurmi. Shi ne sarkin da ya yaƙi Ƙiru. An ce ya tura Wambai Duba ne shi kuma da ya je ya maida Ƙiru toka, ya kwashi ganimar bayi, dawaki, da sauran nau’ukan dukiya. Sannan kuma a lokacin Sarki Muhammadu ne Zamfarawa suka ci Kano da yaƙi. An gwabza wannan yaƙi a ‘Yargaya, Zamfarawa suka fatattaki Kanawa.
Sarki Muhammadu shi ne Sarkin da ya gina birnin Gaya ta hannun sarkin Gaya Janhazo. Shi ne ya gina birnin Takai, Tsakuwa, da Dawaki. Sarki Muhammadu ya mulki Kano tsawon shekara ishirin da takwas da wata goma.
Muhammadu Kumbari Ɗan Sharif 1731 – 1156 Miladiyya
Sarki Kumbari shi ne sarki na talatin da takwas. Sarkin ne mai yawan kayuta sannan kuma ga fushi. Sarki ne mai son fadawansa kuma mai ƙin talakawa. A zamaninsa kuɗin harajin kasuwa ya yi yawa ha kasuwar ta yi kusa mutuwa. Sannan shi ne sarkin da sakawa mutane jiziya.
A zamanin sarki Muhammadu aka yi yaƙi tsakanin Kano da Gobir, Gobir ta yi galaba a kan Kano. Sannan kuma a zamaninsa ne sarkin Borno Mai Ali ya zo Kano ya sauka a Fagged a nufin yaƙi. Amma dai bai yi yaƙin bay a koma gida.  Sarki Kumbari ya yi sarautar Kano ta tsawon shekara goma sha uku kafin ya mutu.
Alhaji Kabi Ɗan Kumbari 1743 – 1752 Miladiyya
Sarki Alhaji Kabi shi ne sarki na talatin da tara a jerin sarakunan Kano. Sunan mahaifiyarsa Zainabu. Sarki Alhaji Kabi sarki ne mai Kwarjini da kuma son yaƙi. Tun yah au gadon sarauta bai taɓa zama gida na tsawon wata biyar ba, kullum yana fagen fama.
A zamanin sarki Kabi ne Gobir ta sake cin Kano da yaƙi. Saboda tsanin son yaƙinsa an yi ittifaƙi cewa ba wanda ya san adadin yaƙuƙuwan da ya yi. An ce shi ne sarkin da ya fi kowa yawan yaƙe-yaƙe a sarakunan Kano. Sarki Kabi ya mulki Kano tsawon shekara tara da wata bakwai kafin Gobirawa su kashe shi a wa fagen yaƙi.
Yaji Ɗan Daɗi 1753 – 1768 M
Sarki Yaji Ɗan Daɗi shi ne sarki na arba’in a jerin sarakunan Kano. Sunan mahaifiyarsa Maryam. Sarki Yaji Ɗan Daɗi sarki ne mai adalci da nagarta. Saboda wannan dalili ne ma ya sa matansa suke kiransa da “Malam Lafiya”. Iya tsawon mulkinsa ƙasar Kano ta zauna cikin zaman lafiya da kwanciyar hankali. Ba yaƙe-yaƙe, ba takurawa. An samu yawaitar mutane masu yin hijira zuwa birnin Kano a zamaninsa. Har ya yi sarauta tsawon shekara goma sha biyar da wata goma Kano bata taɓa yaƙi ba.
Dawuda Abu-a-Sama Ɗan Yaji 1776 – 1781 Miladiyya
Sarki Dawuda shi ne sarki na arba’in da biyu jerin sarakunan Kano.  Shi ne sarki mai kyan hali da kyan fuska. Sarki ne da Allah ya yiwa kyakkyawar sura ga kuma kyakkyawan hali, da kunya ga kuma kawaici, da haƙuri, da kuma kyauta. Sarki Dawuda sarki ne abin so ga mutane, ga kuma kyauta da cika alƙawari, sannan kuma gas hi sadauki. Ya mulki Kano tsawon shekara biyar cikin zaman lafiya da kwamciyar hankali da kuma ƙaruwar arziƙi. Har rayuwarsa ta ƙare duk abin da zai yi sai ya yi shawara
Babba Zaki Ɗan Yaji 1768 – 1776 Miladiyya
Sarki Babba Zaki shi ne sarki na arba’in da ɗaya a jerin sarakunan Kano. Shi kuam sarki ne mai hikima da kuma sanin tarihi. Sannan kuma fasihi mai kula da jama’a.
Sarki Babba Zaki ya yaƙi Auyo a zamanin sarkin Auyo Abubakar har sai da ya kusa shiga cikin garin Auyo. Sannan kuma ya yaƙi Burumburum har sai da ya shiga cikinta. Ƙi-da-so ya zama jama’ar Burumburm suna yi masa yaƙi yana na ko baya nan. A dalilin haka ne ma ake yi masa kirari da “Jan rina gasa giwa”.
A zamanin sarki Babba Zaki a fara aiki da bindiga a dukkan sarakunan Kano. Yana da ɗabi’un da suka yi kama dana Larabawa.
Sarki Babba Zaki ya gina gida a Takai, har saida aka zaci kamar ma zai koma can da zama. Amma daga baya Kanawa suka roƙe shi ya dawo cikin gari. Yana da manya jarumai guda biyar masu ɓarin wuta da suka hada da: Sarkin Sankara Nagarki, Sarkin Bebeji Dambo, Sarkin Majiya Kimfirmi Makaman Baubawa, Sarkin Jarmai Acur, da kuma Sarkin Dawaki Maiza. Sarki Babba Zaki ya mulki Kano tsawon shekara takwas kafin ya mutu.
Dawuda Abu-a-Sama Ɗan Yaji 1776 – 1781 Miladiyya
Sarki Dawuda shi ne sarki na arba’in da biyu jerin sarakunan Kano.  Shi ne sarki mai kyan hali da kyan fuska. Sarki ne da Allah ya yiwa kyakkyawar sura ga kuma kyakkyawan hali, da kunya ga kuma kawaici, da haƙuri, da kuma kyauta. Sarki Dawuda sarki ne abin so ga mutane, ga kuma kyauta da cika alƙawari, sannan kuma gas hi sadauki. Ya mulki Kano tsawon shekara biyar cikin zaman lafiya da kwamciyar hankali da kuma ƙaruwar arziƙi. Har rayuwarsa ta ƙare duk abin da zai yi sai ya yi shawara
Muhammadu Alwali Ɗan Yaji (1195 – 1222 Hijira; 1781 – 1807 Miladiyya)
Sarki Wali shi ne sarki na arba’in da biyu a jerin sarakunan Kano. Sannan kuma shi ne sarki na ƙarshe a jerin sarakunan gidan Rumfa. A hannunsa Fulani suka karɓi sarauta.
Tun kafin Fulani masu Jahadi su fatattake shi sai da ya samu yunwa a lokacinsa. Da Fulani suka zo ƙwatar mulki a hannunsa sai ya gudu ya nufi Zazzau. Da ya shiga Zazzau sai Zazzagawa suka tambaye shi, “Me ya baro ka da Kano?” sai ya amsa musu da cewa, “Abin da ya fito da ni daga cikinta ku ma ya fisshe ku, idan Allah ya yarda. Na ga gaskiya da idona, na fito domin tsira da raina, ba domin iyalina da dukiyata ba”. Zazzagawa suka kore shi domin mugunyar maganarsa, ya fita ya tafi Rano, Fulanu suka bishi, ya fita zuwa Burumburum suka sake binsa can suka kashe shi.
Sarki Muahammadu Al-Wali ya mulki Kano tsawon shekara ishirin da bakwai kafin a kashe shi a Burumburum.
Sulaimanu Ɗan Abuhama 1807 – 1819 Miladiyya
Sarki Sulaimanu shi ne sarki na arba’in da huɗu a jerin sarakunan Kano, sannan kuma sarki na farko a cikin zuriyar Fulani. A farkon sarautarsa Fulani sun hana shi shiga gidan Rumfa, saboda haka sai ya zauna a gidan Sarkin Dawaki. Yana nan zaune cikin wannan gida sai wani mutum ya ce da shi, “Idan baka shiga gidan Rumfa ba Kanawa ba za su bika ba”. Da ya ji haka sai ya aikewa Fulani cewa yana nemansu. Su kuma suka amsa masa da cewa, “Ba za mu zo wurinka ba, sai dai kai ka zo wurinmu duk da cewa kai ne sarki. Idan ka je gidan Malam Jibir ma zo gare ka”. Ya tashi ya je kuma ya kira su suka amsa.
Da suka taru sai ya tambaye su, “Don me kuka hana ni shiga gidan Rumfa?” Sai Malam Jibir ya ce da shi, “Don kada mu shiga gidajensu mu haifi ‘ya’ya su koma ga halayensu”. Da sarki ya ji haka sai ya ƙyale su ya tafi zuwa ga Shehu Usmanu ya nemi izin shi kuma ya bashi takobi, da wuƙa da tuta, ya kuma yardar masa ya shiga gidan Rumfa. Sa’annan ya shiga ya kuma samu ikon Kanawa birni da ƙauye aka bishi. Sarki Sulaimanu ya mulki Kano tsawon shekara goma kafin ya mutu.
Ibrahim Dabo Ɗan Mahmudu 1819 – 1846 Miladiyya
Sarki Ibrahim Dabo shi ne sarki na arba’in da biyar sannan kuma sarki na biyu a sarakunan Fulani. Sarki Ibrahim Dabo mutum ne adali kuma masanin furu’a (fiƙihu), sannan kuma mutum ne mai taimako.
Sarki Ibrahim Dabo shi ake yiwa laƙabi da “Mai buɗe Garuruwa”. Sabon Galadima da ya naɗa; wato malam Sani a matsayin Galadiman Kano, ya yi nufin cin amanarsa amma Allah bai nufa ba.
Bayan zamowar Sani Galadiman Kano sai ya riƙa haɗa munafurci ta ƙarƙashin ƙasa, ya riƙa aikawa sarakuna kudu-da-arewa, gabas-da-yamma kan su haɗu su yaƙi sarki. Daga ciki akwai manyan garuruwa irin su Ƙaraye, Ɗambatta, Kazaure, Dutse, Birnin Kudu, Rano da sauransu. Da sarki ya samu labari sai ya shiga addu’a sai da ya yi kwana arba’in bai fita. Da ya fito sai ya haɗa runduna ya je gindin Dala ya yada sansani sai da ya yi wasu kwanaki a wurin. Sa’an nan ya koma gida. Sai ya aika sarkin Dawaki Mai tuta zuwa Ƙaraye ya je ya yaƙe ta kuma ya yi galaba. Daga nan shi da kansa ya yi shiri ya fita zuwa Jirima ya yaƙe ta ya yi nasara. Haka-haka ya yi tayi har sai da sauran garuruwa suka tabbatar zai ci su da yaƙi sannan suka zo suka bishi. Saboda haka ake yi masa kirari da “Mai buɗe garuruwa”.
Bayan mutuwar Galadima Sani sai sarkin Kano Ibrahim Dabo ya sake naɗa wani abokinsa mai suna Ango a matsayin Galadiman Kano.
Sarki Ibrahim Dabo ya mulki Kano tsawon shekara ishirin da bakwai da wata tara. Ya rasu a watan Safar. Allah ya jiƙansa da rahama. Amin.
Usmanu Ɗan Dabo 1846 – 1855 Miladiyya
Usmanu Ɗan Dabo shi ne sarki na arba’in da shida a jerin sarakunan Kano sannan kuma sarki na uku a jerin sarakunan Fulani.
Kalmar nan ta “Mai Babban Ɗaki” ta samo asali ne a zamaninsa, saboda ya ginawa mahaifiyar babban gida Tafasa sai aka riƙa kiranta wannan laƙabin.
A lokacinsa ya samu kangara daga Haɗeja. Sannan kuma a zamaninsa Sarkin Dutse Bello ya kangare sai aka hilace shi aka tuɓe shi. Haka nan kuma shi ne sarkin day a gina a Gogel, saboda yana da gona a can. Ya mulki Kano tsawon shekara ɗaya da wata goma.
Abdullahi Ɗan Dabo 1855 – 1882 Miladiyya
Sarki Abdullahi ɗan Dabo shi ne sarki na arba’in da bakwai a jerin sarakunan Kano. Sannan kuma sarki na huɗu a jerin sarakunan Fulani.
A zamanin Sarki Abdullahi Ƙasar Kano ta yi yaƙe-yaƙe da dama. Ta yi galaba wasu lokutan, a wasu loutan kuma a galabce ta.
Sarki Abdullahi ya kawo abubuwan ci gaba a ƙasar Kano da dama. Daga ciki akwai cewa shi ya sake gina Zauren Turakin Manya bayan ya rushe, sannan ya gina Masallacin Turakin Manya. Sannan kuma a zamaninsa aka fara harba bindiga idan sarki zai hau, wanda wannan yana ɗaya daga cikin al’adun masarautar Kano har zuwa yau ɗin nan.
Sarki Abdullahi ɗan Dabo ya yi sarautar Kano tsawon shekara ishirin da bakwai da wata takwas kafin ya rasu a Karofi. Allah ya jiƙansa da rahama. Amin.
Muhammadu Ballo 1882 – 1893 Miladiyya
Sarki Muhammadu Bello shi ne sarki na arba’in da takwas a jerin sarakuna Kano, sannan kuma sarki na biyar a jerin sarakunan Fulani.
Sarki ne mai yawan alheri. Saboda kyakkyawan hali da yake da shi, bai samu wata matsala daga wajen masarautarsa ba sai wata ‘yar tangarɗa da ya samu ta cikin gida kuma ya shawo kanta.
Ya yi sarautar Kano ta tsawon shekara goma sha ɗaya da wata bakwai. Ya mutu a gidan sarauta kuma a nan aka binne shi.
Tukur Ɗan Ballo 1893 – 1894 Miladiyya
Sarki Tukur shi ne sarki na arba’in da tara a jerin sarakunan Kano. Sannan kuma sarki na shida a jerin sarakunan Fulani.
Sarki Tukur bai samu goyon bayan jama’a ba wajen naɗinsa. Ya shiga gidan sarauta ta Ƙofar Fatalwa. Ya kai kimanin kwanaki goma sha a cikin rumfar kara da ya yi a gidan sarauta ba tare da an zo an yi masa caffa ba.
Rumfar Kara
Sai daga baya wasu ‘yan tsiraru da suka haɗa da Wamban Kano Shehu, da Mamman Mai Lafiya, da Galadima Yusufu da wasu ‘yan mutane kaɗan suka yi masa caffa.
Bayan fitowar Galadima Yusufu daga gidan sarki sai mutane suke yi musu ba’a da cewa, “Mutum biyar sun rinjayi mutum ɗari”.
Bayan Galadima Yusuf ya yiwa sarki Tukur caffa an yi masa waccar ba'a, sai abun ya ɓata masa rai, saboda haka suka taru shi da sauran ‘ya’yan sarki gidansa da ke Ciranci, suka yanke shawarar cewa su fice su bar garin. Sun fita ta Ƙofar Nassarawa inda suka tsaya suka kwana da safe suka rankaya zuwa Wudil, daga nan sai Kademi, sai suka zarce zuwa Takai, inda suka je suka yi shirin yaƙi sannan suka koma Kano, suka fara yaƙi har sai da suka kai Ƙofar Mata gindin rimi. Da sarkin Gaya Dabo ya samu labari, sai ya ɗaura ɗamarar yaƙi ya je ya fatattake su. Jama’a suka bisu da ihu suna zaton sun gudu ne ashe sun sake komawa Takai ne suka sake sabon shirin yaƙi.
An kashe sarki Tukur a garin Tafashiya da ke kusa da garin Ɗanzabuwa.
Muhammadu Abbas 1903 – 1919 Miladiyya
Sarki Muhammadu Abbas shi ne sarki na 51 a jerin sarakunan Kano, sannan kuma sarki na 9 a jerin sarakunan Fulani, har wayau kuma shi ne sarki na farko da Turawa suka fara naɗawa.
Sarki Muhammadu Abbas mutum ne jarumi, kuma mai faɗa ba fasawa ko kuma ana iya cewa mutum ne kaifi ɗaya. Ya kasance sarki mai haƙuri da jama’arsa.
Sarki Abbas ya yi mulki tare da Turawa, saboda haka hakimansa suka samu dama ta dalilin haƙurinsa da kawaicinsa suna iya yin magana kai tsaye da Turawa, har sai da ta kai jallin munafurci ya fara gudana a tsakanin Turawannan da wasu daga cikin hakiman sarki Abbas. Irin wannan lamari na tsaka da faruwa sai Allah ya kawo wani Bature mai suna Mr. Temple., shi ya takawa wannan al’ada burki. Ya samar da kyakkyawan tsari, ya yankawa sarakuna da sauran ma’aika albashi.
A zamanin sarki Abbas ne aka yi wani gagarumin taron sarakuna, gabas da yamma, kudu da arewa a cikin shekarar 1912. A zamanin sarki Abbas ne aka gina wasu kasuwanni a Kano. Sannan kuma a zamaninsa ne a ciki shekarar 1910 aka gina wata makaranta a cikin Nassarawa wacce a yanzu ta koma gidan Ɗanhausa.
Sarki Muhammadu Abbas ya yi sarautar Kano ta tsawon shekara goma sha shida. Ya rasu a shekarar 1919. An binne shi a gidansa da ke Nassarawa.
Abdullahi Bayero Ɗan Abbas 1926 – 1953 Miladiyya
Sarki Abdullahi Bayero shi ne sarki na 53 a jerin sarakunan Kano kuma sarki na 10 a jerin sarakunan Fulani. Sannan kuma sarki na 3 da Turawa suka naɗa. An naɗa sarki Abdullahi a matsayin sarkin Kano lokacin yana Ciroman Kano. Shi ne farkon Ciroman Kano da ya zama sarki. Sarki Abdullahi Bayero mutum ne mai haƙuri da kuma tattalin jama’arsa.
A zamanin sarki Abdullahi aka kammala aikin ruwan famfo da aka jawo daga Kogin Calawa zuwa Gwauron Dutse sannan aka rarraba shi zuwa unguwanni da gidaje. Sannan kuma a zamaninsa aka kammala aikin wutar lantarki. A zamaninsa aka kammala ginin asibitin Shahuci. Sannan a zamaninsa aka gina makarantar ‘Middle School’ da ta koma Kwalejin Rumfa (Rumfa College) a yau. Wannan makaranta tana nan a kan titin zuwa Jami’ar Bayero daga Gidan Murtala. Tana nan tana kallon katangar badala da ke tsakanin Sabuwar Ƙofa da Ƙofar Ɗanagundi. Sannan a lokcinsa aka gina makarantar koyon sana’o’i ta Ƙofar Nassarawa. Sarki Abdullahi shi ya sa aka yi ta ciccike kududdufan da ke cikin birnin Kano saboda kiwon lafiya. Sannan a lokacinsa aka gina makarantun aikin shari’a da ta koyon aikin shari’ar, wato ‘Judicial’ da kuma ‘Law school’. Ita judicial ita ce ta koma makarantar koyon harshen Larabci wato (School for Arabic Studies) da ke Ƙwalli a halin yanzu.
Sarki Abdullahi Bayero ya mulki Kano na tsawon shekara ishirin da bakwai.
Muhammadu Sanusi 1953 – 1963 Miladiyya
Muhammadu Sanusi I
Sarki Muhammadu Sanusi shi ne sarki na 53 a jerin sarakunan Kano, sannan kuma sarki na 11 a jerin sarakunan Fulani.
Sarki Muhammadu Sanusi babban malamin addini ne sannan kuma sufi. Mutum ne maras tsoro, managarci, sannan kuma masananin addini. Da hawansa karagar mulkin Kano ya fara da tsarkake masarautar Kano daga ƙazantar giya, sata, da kuma karuwanci. Sarki Muhammadu Sanusi shi ne sarkin da ya riƙa zartarwa da mashaya giya haddi a sarari, karuwai kuma yana tsare su a gidan kaso, su je su yi idda bayan gama iddarsu sai kuma su yi aure; idan sun samu miji. Samun wannan miji shi ne belin karuwa.
A zamanin sarki Muhammadu Sanusi an ƙara gina wasu makarantu da asibitoci da dai sauran kayan more rayuwa. A lokacinsa aka gina makarantar babbar fimare ta Birnin Kudu 1954, sannan a zamaninsa aka giggina makarantun U.P.E. a wasu unguwannin Kano guda uku da suka haɗa da Jarƙasa, Makafin Dala, da kuma Kurawa a cikin shekarar 1960. Sannan a zamaninsa aka gina makarantar horas da malamai (Kano Teachers College) a shekarar 1957. Sannan kuma a zamaninsa aka gina katafaren asibitn ƙashi na Dala. Da sauran muhimman ayyuka da aka gudanar a zamaninsa.
Muhammadu Inuwa Abbas (1963)
Sarki Muhammadu Inuwa shi ne sarki na 54 a jerin sarakunan Kano, sannan kuma sarki na 12 a jerin sarakunan Fulani. An yi masa sarautar Kano lokacin yana riƙe da muƙamin Turakin Kano. Sannan kuma ya yi hakimi a Bichi, da kuma gundumar Minjibiri wacce ta haɗa da Kunya da Kuru kafin zamowarsa sarki.
Sarki Muhammadu Inuwa Abbas bai yi tsawon zamani a kan karagar mulkin Kano ba. Ya yi sarauta ta tsawon wata shida kacal. Ya rasu a cikin shekarar 1963. Allah ya jiƙansa. Amin.
Sarkin Kano Ado Ɗan Abdullahi Bayero (1963 - 2014)
Alhaji Ado Bayero. Shi ne Sarki na 55 a jerin sarakunan Kano kuma sarki na 13 a sarakunan Fulani. Tun daga farkon sarautar Kano zuwa yau (2017), marigayi Alhaji (Dr.) Ado Bayero shi ne sarkin da ya fi kowane sarki daɗewa a kan karagar mulkin Kano. Sarki ya mulki Kano na tsawon shekaru 51 tun daga 1963 har zuwa 2014.
Tsohon ma’aikacin banki, wakilin doka, ma’aikacin hukumar En’e (NA), kuma tsohon wakilin Najeriya a ƙasar Sinigal. Daraja, da martabar masarautar Kano ta ɗaukaka a iya tsawon mulkinsa.

Haihuwarsa
An haifi Alhaji (Dr.) Ado Bayero a ranar 25 ga watan Yuni na shekarar 1930 (Wikipedia, 2014; Mahmood, 2014; Umar, 2008). Shi ɗa ne ga sarki Abdullahi Bayero, shi kuma ɗan sarki Muhammadu Abbas, shi kuma ɗan sarki malam Ibrahim Dabo bafulatani kuma basulluɓe. Sunan mahaifiyarsa Hajiya Hasiya. Saboda haka cikakken sunansa shi ne Alhaji (Dr.) Ado Abdullahi Bayero (CFR, LLD, JP). Amma an fi kiransa da Alhaji (Dr.) Ado Bayero.
Tasowarsa
Alhaji (Dr.) Ado Abdullahi Bayero, ya fara karatunsa na addini tun yana ƙarami kamar yadda aka saba. Sannan daga baya aka saka shi a makarantar ‘Middle School’, ya samu nasarar zarcewa zuwa makarantar koyon Larabci ta Kano wato ‘School for Arabic Studies’ (SAS) inda ya fita a shekarar 1947. Ya kuma halaraci makarantar ‘Zaria Clerical College’ da ke Zariya a shekarar 1952.
Ayyukan da Ya Yi
Kafin zamowarsa sarki, Alhaji (Dr.) Ado Bayero ya yi aikin banki tare da ‘The Bank of British West Africa’ har zuwa shekarar 1949, inda daga nan kuma ya zarce zuwa hukumar nan ta ‘Native Authority’ wacce ake yiwa laƙabi da (NA) a matsayin akawun majalisa. A shekarar 1954 kuma aka zaɓe shi a matsayin wakili a Majilisar Lardin Arewa da ke Kaduna. Daga kan wannan muƙamin kuma aka yi masa wakilin doka na Kano tun daga shekarar 1957 har zuwa 1962. Sannan ya zama wakilin Najeriya a ƙasar Sinigal muƙamin da yana kansa aka yi masa Sarautar Kano.
Zamowarsa Sarki
Alhji (Dr.) Ado Abdullahi Bayero, ya zamo sarkin Kano a shekarar 1963. Shi ne sarkin Kano na 55, sannan kuma sarki na goma sha uku a jerin sarakunan Fulani.
Gudunmawar da ya Bayar
Alhaji (Dr.) Ado Bayero ya bayar da gagarumar gudunmawar da ba zai yiwu a ƙididdige ta ba. Shi ne sarkin da Kano ta zama jaha a hannunsa. Ya yi zamani da gwamnoni goma sha biyar, sannan kuma ya yi aiki da shugabannin ƙasa guda goma sha uku. Ya ga canje-canje iri-iri. Da bakinsa yake cewa, “Da mu muke yi, aka zo ana yi da mu, yanzu kuma sai an yi a gaya mana” (Mahmood, 2014).
Sarkin Kano Alhaji (Dr.) Ado Bayero ya ciyar da Kano gaba, kamawa tun daga taimakon ɗaiɗaikun mutane; dalilin da ya sa ake yi masa kirari da Baya goya marayu, Uban maras uba, har zuwa kan ƙungiyoyi, har zuwa gina masallatai, makarantu, da sauran ayyukan alheri masu tarin yawa. Bari mu leƙa Umaru (2008), mu ɗan tsakuro:
Kira zuwa ga addinin Musulunci da tsayar da ibada, da kuma musuluntar da waɗanda ba musulmi ba.
Gina masallatai da makarantun Islamiyya a cikin birni da ƙauyukan Kano.
Nuna soyayya ga malamai da masu wa’azi da sauran masu yiwa addini hidima.
Bada goyon baya ga aiwatar da shari’ar Musulunci da ƙarfafa aiki da ita, da zartar da hukunce-hukunce bisa tafarkinta daidaitacce.
Sake gina katangar gidan sarki da duwatsu da siminti.
Lulluɓe titunan cikin gidan sarki da tayil mai kyau.
Sake gina gidajen Wambai, Galadima, Waziri, da gidajen hakimai da ke ƙananan hukumomi.
Wadata hakimai da ababen hawa.
Rasuwarsa
Alhaji (Dr.) Ado Bayero ya mulki Kano na tsawon shekaru 51. Ya rasu a ranar 6 ga watan Yuni na shekarar 2014. Ya rasu ya bar ‘ya’ya maza 31 da kuma ‘ya’ya mata 30. Allah ya jiƙansa da rahama amin.
Sarkin Kano Muhammadu Sanusi II (2014 zuwa yau)
Sarkin Kano Muhammadu Sanusi II
Sarkin Kano Muhammadu Sanusi II. Mutu ne masanin addini da kuma zamani, basarake kuma malami. Malamin makaranta sannann kuma ma'aikacin banki; gogaggen masanin tattalin arziƙi. Ya yi karatun addini da na zamani a matakai masu zurfi. Yana da digirorin farko biyu a fannuka daban-daban, ɗaya a fannin tsimi da tanadi (Economics) daga Jami’ar Ahmadu Bello da ke Zariya. Ɗayan kuma a fannin Shari’ar Musulunci (Islamic law) daga Jami’ar Afirka ta ƙasa-da-ƙasa (African International University) da ke Kartum ta ƙasar Sudan. Sannan kuma ya yi digiri na biyu a fanninsa na tsimi da tanadi (economics).
Ya bada gagarumar gudunmawa wajen ci gaban addinisa da kuma ƙasarsa. Hamshaƙin masani ne, mai mulki, kuma basarake.
Kafin zamowarsa sarki, ya fara karantarwa a Jami’arsa ta Ahmadu Bello, sannan ya koma ainkinsa na banki wanda har sai da ya zamo gwamnan babban bankin Najeriya. Shi ne ɗan Arewa na farko da ya fara zama shugaban bankin First Bank.
Shi ne Sarkin Kano na farko da aka naɗa a ƙarƙashin gwamnatin jahar Kano. ya karɓi kyaututtukan girmamawa da dama.
Haihuwa
An hafi Mai Martaba Sarki, Muhammadu Sanusi II a ranar 31 ga watan Yuli na shekarar 1961 (31 July, 1961). Shekara ɗaya kenan bayan samun ‘yancin kan Najeriya. Shi ɗa ne ga Ambasada Muhammad Aminu Sunusi. Sunan mahaifiyarsa Hajiya Saudatu. Jika ne shi ga sarkin Kano marigayi Muhammadu Sunusi (Maje Azarai).
Salsala
Mai Martaba Sarki Muhammadu Sanusi II, ɗa ne ga Muhammadu Aminu Sanusi. Wanda shi kuma ɗa ne ga Marigayi Sarki Muhammadu Sanusi I (Allah ya jiƙansa da Rahama) wato sarkin Kano na 54 (1953-1963). Kenan, kakansa ya bar kujerar mulki lokacin yana shekara 2 da haihuwa. Shi kuma Sarki Muhammadu Sanusi ɗan ne ga Sarki Abdullahi Bayero, sarkin Kano na 54. Shi kuma ɗan Sarki Muhammadu Abbas, sarkin Kano na 51. Shi Kuma ɗan Sarki Abdullahi, sarkin Kano na 47. Shi kuma ɗan Sarki Ibrahim Dabo, sarkin Kano na 45.
Karatu
Mai Martaba Sarki, Muhammadu Sanusi II, ya yi karatunsa na firamare a makarantar St. Anne’s Catholic Primary School da ke Kakuri, Kaduna daga shekarar 1967 zuwa 1972. Daga nan kuma ya wuce zuwa makarantar sikandire ta King's College da ke Lagas daga shekarar 1973 zuwa 1977. Bayan kammala karatunsa na sikandire ne ya samu nasarar shiga Jami’ar Ahmadu Bello da ke Zariya, inda ya samu digirinsa na farko a fannin tsimi da tanadi (economics) a shekarar 1981. Ya kuma samu digirinsa na biyu shima a fannin tsimi da tanadi (economics) a wannan Jami’a ta Ahmadu Bello da ke Zariya a shekarar 1983.
Haka nan a fannin ilimin addini ma ba a bar Mai Martaba Sarki, kuma malami a baya ba, saboda ya yi karatun addini mai zurfi. Ya yi karatun digiri a fannin Shari’ar Musulunci a Jami’ar ƙasa-da-ƙasa ta Afirka (African International University) da ke kartum ɗin Sudan, inda ya yi karatu daga shekarar 1991 zuwa 1997.
Gogayyar Aiki
Mai Martaba Sarki Muhammadu Sanusi II ya fara da aikin malanta a Jami’ar Ahmadu Bello ta Zariya. Ya zama malami a wannan jami’ar bayan gama karatun digirinsa na biyu. Ya yi wannan aiki na malinta na tsawon shekara 2, daga shekarar 1983 zuwa 1985.
Ya bar aikin Malanta a shekarar 1985 inda ya koma aiki da wani kamfani mai zaman kansa mai suna Icon Limited wanda shi kuma wannan kamfani reshe nena bakuna biyu; Morgan Guaranty Trust Bank da ke New York ta ƙasar Amurka, da kuma Baring Brothers da ke London ta ƙasar Burtaniya ko kuma kai tsaye mu ce ta ƙasar Ingila.
A shekarar 1997 ya bari ya koma bankin haɗin kai; wato United Bank for Africa wanda aka fi sani da UBA, wanda ya shiga a matsayin manajan gama-gari (General Manager) na sashen bashi da kuma sarrafa hatsari (Credit and Risk Management Division). Ya yi aiki da wannan banki na UBA har sai da ya kai matsayin babban manaja a wannan fanni nasa.
A shekarar 2005, Mai Martaba Sarki Muhammadu Sanusi II ya bar wannan banki na UBA ya koma First Bank. A wannan banki sai da ya riƙe muƙamin babban Manaja (MD) a shekarar 2009, muƙamin da ya zama shi ne ɗan Arewa na farko da ya fara riƙe shi tun daga lokacin da aka buɗe bankin a shekarar 1894. Wato kenan, iya tsawon shekara ɗari da goma sha biyar (115) da wannan banki ya yi, ba a taɓa samun ɗan Arewa da ya riƙe wannan muƙami da Mai Martaba Sarki ya riƙe ba.
Gwamnan Babban Bankin Najeriya
A ranar ɗaya ga watan Yuli na shekarar 2009 (1st June, 2009), shugaban Najeriya Umaru Musa ‘Yar’aduwa mai rasuwa (Allah ya jiƙansa), ya yi masa muƙamin Gwamnan Babban Bankin Najeriya.
Zamowarsa Sarki
Bayan rasuwar marigayin sarkin Kano, Alhaji (Dr.) Ado Bayero, sai manyan 'yan majalisar sarki; masu zaɓen sabon sarkin Kano suka tantance sunan Muhammadu Sanusi II, suka miƙa wa gwamnatin jahar Kano ƙarƙashin Engr. (Dr.) Rabi'u Musa Kwankwaso. Zaɓen da ya samu amincewar gwamnatin jahar inda ta bayyana Muhammadu Sanusi II, a matsayin sabon sarkin Kano.
Wannan sanarwa ta fito ta bakin sakataren gwamnatin jahar Kano, Alhaji Rabi'u Suleman Bichi, da yammacin ranar Lahadi 8 ga watan Juli na shekarar 2014 (8/06/2014).
Tun daga wannan rana, har zuwa yanzu nan (2017), Muhammadu Sanusi II, shi ne sarkin Kano.
Tarihin Masarautar Kano
Kano gari ne mai daɗaɗɗen tarihi. Akwai ra’ayuyyuka mabambanta dangane da asalin wanda ya kafa garin Kano, da kuma ƙarnin da aka kafa ta. Amma zance mafi shahara shi ne cewa an kafa Kano ne a ƙarni na tara (Dokaji 1958; Ashiwaju, Enem, da Abalogu, babu shekarar bugu).
Dangane da mutanen da suka kafa garin Kano, Dokaji (1958), ya tafi akan cewa wasu maharba waɗanda ba a san ko su wanene ba, kuma ba a tabbatar daga ina suka fito ba, sai dai cewa ana ganin daga arewaci suka zo yankin da nufin farauta, su suka fara zama a wannan yankin.
Daga cikin irin waɗannan mutane akwai wanda ake ganin shi ya fara zama a wani dutse da daga baya aka riƙa kiran dutsen da sunansa. Sunan wannan mutumin shi ne Dala. Saboda haka sai aka riƙa kiran dutsen da "Dutsen Dala". Shi kuma Dalan nan mutum ne mafaruci kuma yana da 'ya'ya.
Dutsen Dala. An samo wannan hoto daga shafin flikr a shekarar (2016).
Shi Dala, da jama'arsa suna zaune a wannan Dutse na Dala wanda yanzu ya zama babbar unguwa, kuma ma aka samu ƙaramar hukuma guda "Dala" a jahar Kano wacce ke da helikwata a Gwamaja. Sannan kuma akwai wasu mutanen da suma suke zaune a kan Gwauron Dutse, wasu kuma a dutsen Fanisau, wasu kuma a Magwan, wasu kuma suna zaune a Tanagar (Dokaji, 1958; Ƙwalli, 1996; Adamu, 2007), duk sun tafi akan wannan.
Waɗannan jama’a sun riƙa kai-komo tsakankanin waɗancan duwatsu da aka ambata da kuma wani kurmi da ke kusa da gurin suna aikinsu na farauta. Wannan kurmi daga shi aka samo sunan kasuwar kurmi, sannan kuma shi ne ya haifar da kogin jakara. Waɗannan mafarauta da tafiya-ta-yi-tafiya sai suka fara jarraba noma a wannan yankin kurmin. Da suka gwada kuma sai suka yi dacen cewa wannan ɗasa tana da albarka. Saboda haka sai suka riɗa yin farauta sannan kuma suna noma.
Amma Bahago (1998), ya kawo a littafinsa cewa wani mutum da ake kira Dala, shi ya fara zama a kan Dutsen Dala shi da matansa wanda daga baya suka haifi ‘ya’ya har guda bakwai. Wannan mutum an ce daga arewa ya fito.
Kundin Tsarin Mulki
Ƙofar Gidan Sarkin Kano; Gidan Rumfa
Kudin tsarin mulkin masarautar Kano, kundi ne da fitattaccen malami Muhammadu Mugili ya rubutawasarkin Kano Muhammadu Rumfatun sama da shekaru ɗari shida da suka shuɗe.
Littafi ne da yake ɗauke da wasu ƙai’dodi da dabaru da shawarwarin gudanar da sarauta da kuma muƙamai da sauran abubuwa da wannan malami ya rubatawa sarkin domin ya samu cikakkiyar damar gudanar da mulkinsa a bisa tafarkin shari’ar Musulunci.
Wasu jama’a da dama suna ganin cewa, wannan kundin tsarin mulki kusan shi ne maɓuɓɓugar dabarun gudanar da mulki a fakaice da Turawan Mulkin Mallaka suka yi amfani da shi da farko a Arewacin Najeriya, daga baya a duk faɗin Najeriya, daga ƙarshe kuma a duk ƙasashen da suka mulka a yankin Afirka ta Yamma.
Wazirin Kano Abubakar (1972), ya labarta cewa, a lokacin da Sarkin Kano Ibrahim Dabo ya hau karagar sarautar Kano, ya waiwaci tsare-tsare da kuma salon sarautar Hausawa domin samun cikakken goyon bayan Kanawa wajen gudanar da mulki. Kuma sannu a hankali waɗannan tsare-tsare su ake gani a cibiyar Daular Usmaniyya, kama-kama har lokacin da Turawa suka ci Ƙasar Hausa da yaƙi, suka fara tsarin Hukumar Gargajiya, sannan suka faɗaɗa sauran lardunan Arewa har zuwa dukkan ƙasashen da suka mulka a Afirka ta Yamma kamar yadda fitaccen masanin tarihin Afirka ta Yamma, Farfesa Boahen (1986), ya wallafa a Littafinsa.
Abin Da Ke Cikin Kundi
Bayan haka, Allah Ya datar da kai da jin trosonSa, Ya tsare ka daga fizgar son zuciya. Haƙiƙa sarauta halifanci ce daga Allah sannan kuma wakiltar Manzon Allah (SAW) ce. Ya girman falalarta! Ya nauyin maɗaukinta!
Idan sarki ya yi adalci tsoron Allah zai yanka shi ta hanyar tsinke jijiyoyin son zuciya. Idan kuma ya yi zalunci son zuciya zai yanka shi ta hanyar tsinke jijiyoyin tsoron Allah.
Na gargaɗe ka da jin tsoron Allah (Kowane rai mai ɗanɗanar mutuwa ne. Kuma ana cika muku ijarorinku kawai ne a Ranar Ƙiyama. To, wanda aka shigar da shi Aljanna, to, lalle ne ya tsira. Kuma rayuwar duniya ba ta zama ba face jin daɗin ruɗi. Alƙur’ani, 3:185).
Babi Na Farko
Babi ne da ya yi magana a cikin kyautata niyya ga sarki a cikin dukkan al’amuran sarautarsa. Cewa ya ƙudurci neman yardarm Allah da wannan sarauta tasa ba duniya ba. Malam ya ce:
Dole ne a kan sarki ya kyautata niyya a cikin sarauta. Ya nemi taimakon Allah a cikin dukkan al’amuransa. Ya ƙudurci samun yardar Allah da ita ta hanyar gyara al’amuran da suka shafi addini da duniya na bayin Allah.
Ya sani cewa, haƙiƙa Allah bai jiɓintar da shi a kansu domin kawai ya zama shugabansu ba, a’a, sai domin ya daidaita musu addininsu da duniyarsu. Mafi girman bala’i a gare shi, shi ne a shiga tsakaninsa da talakawansa.
Babi Na Biyu
Daga cikin abubuwan da suke zama dole a kan saki akwai kyautata kwarjininsa a majalisa ta hanyar bayyana son alheri da ma’abotansa da kuma ƙin sharri da ma’abotansa.
Cikin abin da ya shafi tufafi, to ya yi sutura da abin da yake halastacce ne ga maza (Wato abin da aka sani na suturar maza), wanda bai yi kama da na mata ba. Kar ya ɓarnatar da dukiyar talakawa a wajen ado. Kar ya yi ado da zinare, azurfa da kuma alharini.
Dole ya zauna a cikin nutsuwa ba tare da wasa ba, kuma sannan kar ya zama mai ƙyalƙyala dariya. Ya zama mai runtse ganinsa, mai karɓar ra’ayi bisa gaskiya. Ya zama mai ƙin abubuwan ƙi kamar irin su ƙarya, saɓa alƙawari da kuma gafala a cikin umarninsa da haninsa.
Mutanen da ke zagaye da shi su zama mutanen kirki ne da kuma malamai masu son alheri, da masu tsoron Allah da masu gyara da masu gudun duniya. Duk su zama su za su kusance shi. Sannan kuma ya nisanci jahilai da fajirai.
Ya zamo jajirtacce a cikin rarraba dukiyar al’umma da kuma tsare sarautarsa a kan-kansa da kuma iyalansa. Kar ya zamo bawan riga (Duk wanda ya ga dama ya ya ɗauka ya saka), kar kuma ya zama doki (Kowa ya so, sai ya hau kansa) kuma kar ya zama shimfiɗa (Kowa ya zo ya hau kanta ya huta) kuma kar ya zama gurin zama (Duk shimfiɗar da ake so sai a shimfiɗa a kai a zauna). Mafi girman bala’i a gare shi, shi ne a shiga tsakaninsa da talakawansa.
Babi Na Uku
Babi ne da ya yi magana a game da tsara masarauta ta hanyar rarraba ayyuka ga jami’an da za su dafawa sarki wajen gudanar da sarautarsa a dukkan faɗin masarautar. An lissafa muƙamai ishirin da biyar daki-daki kuma kowane ɗaya da irin ayyukan da suka kama ce shi tare kuma da siffofi ko siffar wanda ya kamata a naɗa a kan kowane muƙami. Malam ya ce:
Babi na huɗu cikin abubuwan da suka zama dole a kansa game da tsara masarautarsa ta yadda gyaranta zai zama abu mai yiwuwa a gare shi. Saboda zamowarsa mai kula da kowa sannan kuma abin tambaya ne shi (A gaban Allah) game da su.
Wannan kuwa (Kula da dukkan masarauta) ba abu ne mai yiwuwa a gare shi shi kaɗai ba, dole sai da wakilci. Saboda haka zai samar da muƙamai kamar haka:
Wazirai: Wazirai su ne masu taimaka masa a wajen kula da harkokin siyasa a dukkan faɗin masarautarsa (Su ne irin su galadima, wali, chiroma da sauransu). Su zamo marasa tsoron kowa sai Allah kaɗai.
Shugabanni: Su ne masu jagorantar garuruwan da suke nesa da shi. Masu tara masa jama’a a duk lokacin da yake buƙata (Waɗannan su ne hakimai, digatai da masu unguwanni).
Alƙalai: Su ne masu raba rigingimu (Wato masu gudanar da shari’o’i) a tsakanin jama’a. Su zamo masu tsoron Allah.
Jami’an Tsaro: Su ne ‘yan hisba masu umarni da kyakkyawan aiki da kuma hani ga aikata mummunan aiki. Masu kula da kai-kawon al’amuran birni da sauran abubuwan da suka shafi al’umma (Kamar tarurrukan bukukuwa, ibada, zamantakewar ma’aurata da sauransu, abubuwan da suke buƙatar sasanto ba shari’a ba).  Kuma masu gyara abin da ya lalace (Na daga tarbiyya da sauransu).
Dogarawa: Su ne masu taimaka masa wajen kula da hukunce-hukunce (Su ne masu kamo duk wanda ya yi laifi tare kuma da ladabtar da shi).
Fadawa: Su ne masu zama tare da sarki; masu aiwatar da buƙatunsa domin kar ya buƙatu da wasun su.
Mashawarta: Su ne mutane masu hankali, waɗanda za su riƙa yi masa nuni a cikin abubuwa kafin abin ya kai ga jama’a (Siffarsu ita ce hankali. Duk kuwa mutum mai hankali za a same shi da hangen nesa, taka tsan-tsan da sauransu).
Ma’aikatan Zakka: Su amintattun mutane ne da za su riƙa karɓo dukiya suna sarrafa ta bisa dacewa (Siffarsu ita ce amana).
Marubuta: Su ne waɗanda taskace dukkan abubuwa ya hau kansu.
‘Yan Aike: Su ne masu kai-kawo a tsakanin garuruwan Musulmi.
‘Yan Leƙen Asiri: Su ne suke zama idon sarki a garuruwan maƙiya (Wato jami’an tsaron farin kaya kenan).
Masu Gadi: Su ne masu tsaron sarki da rana.
Masu tsaron sarki da daddare.
Malamai: Mutane ne masu zuzzurfan sani ababen dogaro a fagen ilimi da kuma tsoron Allah. Aikin su shi ne shiryatar da sarki a cikin dukkan lamuransa.
Masu Ceto: Mutane ne da suke nema wa mai laifi rangwame game da horon da za a yi masa. Amma banda waɗanda aka yankewa haddi da kuma wanda ya ci haƙƙin wani (Biyun ƙarshen nan kam dole a zartar da hukunci, babu sassauci).
Masu Tsare-Tsare: Su ne mutanen da suke yin gyara domin Allah.
 Ma’aikatan Kuɗi: Su ne masu karɓo haƙƙin Allah kamar zakka da dukiyar ƙasa.
Ɗakin Ajiya: Ɗaki ne wadatacce wanda za a riƙa ajiye kayan abincin sarki, abubuwan sha da sauransu.
Doki: A tanadi ƙarfafan dawakai a taskar dukiyar ƙasa domin hawan sarki zuwa kai harin jihadi wasu biranen komai nisansu (Daga cikin irin waɗannan dawakai akwai wanɗanda ake tanada domin sarki ya fece daga filin daga idan rana ta ɓaci. Saboda haka irin waɗannan dawakai akan same su da ƙarfi, gudu da kuma iya tsallake kwazazzabai da sauransu).
Guzuri: Dukiya ce da ake tanadar ta musamman a taskar dukiyar ƙasa domin ɗawainiyar marasa hali a lokacin tafiya jihadi da sauran abubuwa.
Dakaru: Gwarazan mutane ne sannan kuma jarumai, waɗanda suke kewaye da sarki a kodawane lokaci domin shirin ko-ta-kwana.
Kayan Yaƙi: A tanadi nagartattun kayan yaƙi kamar irin su kwari da baka, masu, garkuwa, sulke da sauransu masu tarin yawa.
Likitoci: A samu mutane yardaddu, waɗanda za su riƙa bai wa mutane magunguna saboda kar su mutanen su  buƙatu ya zuwa garin da ba nasu ba (Kar su buƙatu da zuwa ƙasashen waje domin kiwon lafiya).
Shugabannin Rundunoni: Su ne mutanen da suke jagorantar rundunonin yaƙi (Misali, sarkin baka da yake jagoratar maharba a filin yaƙi). Waɗannan su suke wakiltar sarki a cikin lamarin yaƙi. Ayyukan su sun haɗa da shirya runduna, kare hasken Musulunci da sauransu.
Masana Yaƙi: Mutane ne waɗanda ra’ayinsu yake yaye baƙin ciki, saboda tabbas shi yaƙi ɗan zamba ne amma ba yawa ko sauri ba. Mafi girman bala’i a gare shi, shi ne a shiga tsakaninsa da talakawansa.
Babi Na Huɗu
Wannan babi ne da ya yi magana game da zaman jiran ko-ta-kwana a lokacin da ake zaune a gida ko a halin tafiya a yayin da yanayi ya canja daga aminci zuwa tsoron kawo hari daga abokan gaba da kuma irin matakan da suka kamata sarki ya ɗauka. Malam ya ce:
Lazimtar taka-tsan-tsan a halin zaman gida ko kuma na tafiya ta hanyar bayyanar da ƙarfi da kuma juriya (Juriya a nan na nufin sarki ya jure wa dukkan irin firgici, razani da tsoron da yake ransa ya danne shi kar ya sake ya bayyana a fili mabiyansa su gane. Hakan zai karya musu gaba) a yayin canjawar yanayi zuwa na tsoro.
Ya zama mai bayyana gudun-duniya a cikin abin da ya shafi matarsa da ɗansa saboda kar su hana shi aikata adalci (Lalle ne daga matanku da ɗiyanku akwai wani maƙiyi a gare ku, sai ku yi saunarsu. Alƙur’ani, 64:14).
Ya zama mai bayyana kwaɗayinsa wajen rashin ɗaukar ɓangare da kuma daidaito. Sannan ya zama mai son fita zuwa jihadi. Ya zama mai ƙin zama a cikin gida. Wannan za ta ɗaukaka kimarsa a idon abokan gaba.
Zaman sarki a cinkin gidansa ga barin jama’arsa, shi ne tushen kowace fitina da kuma ɓarna. Shi mulki da takobi ake yin sa ba da sanyin jiki ba. Abin nufi, ba zai yiwu da faɗin cewa da sannu zan kai musu hari, da sannu zan aikata ba. Anya kuwa zai yiwu a kawar da tsoro a cikin firgici? Tabbas duk wanda ya tsoratar da kai, to kar ka miƙa masa wuya sai ka razana shi kuma ba tare da ka yaƙe shi ba ko ka nemi sasantawa da shi ba (Kada ku yi rauni, kuma (kada) ku yi kira zuwa ga sulhi alhali kuwa ku ne mafi ɗaukaka, kuma Allah na tare da ku. Alƙur’ani, 47:35).
Dole ya zama mai taka-tsan-tsan a cikin abincinsa da abin shansa da makwancinsa. Kar ya jiɓintar da kowa sai makusanta kuma masoyansa.
Kar ya zauna a majalisa ba tare da jaruman mayaƙan ƙasa da kuma mahaya dawaki ba. Kuma su zama amintattu sannan kuma jarumai. Lokacin zaman ɗar-ɗar ba ɗaya yake da lokacin zaman lafiya da kwanciyar hankali ba.
Ya zama mai ɓoye sirrinsa. Kar ya riƙa yarda da zantukan annamimai ko da sun haura saba’in. Su kuwa masu zato (Abokan gaba), kar ya yaudaru da bayyanar ‘yan aikensu, kyautar girmamawa tana amintar da su. Gwarazan cikinsu kuma a basu babbar kyauta (Kuma lalle ni, mai aikawa ce zuwa gare su da kyauta, sa'an nan mai dubawa ce da me manzannin za su komo. Alƙur’ani, 27:35).
A cikin abin da ya shafi garuruwan da ke kusa da maƙiya, ya rushe dukkan garuruwan da ba zai yiwu amintattunsa su zauna a ciki ba. Saboda kar (Garuruwan) su tanadar masa maƙiya. Ya nisanci igiya saboda gudun cizon maciji. Mafi girman bala’i a gare shi, shi ne a shiga tsakaninsa da talakawansa.
Babai Na Biyar
Babi ne da ya yi magana a kan wasu al’amuran rayuwa masu rikitarwa waɗanda suka zama dole sarki ya warware su ta cikin hikima, bisa amana da kuma adalci. Malam ya ce:
Babi na biyar, cikin abubuwan da suka zama dole a warware su bisa adalci da amana daga cikin abubuwan da suke shige wa talakawansa duhu kamar lamarin waɗanda aka tsare dukiyarsu. Marayan da aka hana shi sarrafa dukiyarsa to mai kula da shi ne zai ɗauki ɗawainiyar rayuwarsa.
Haka nan a saka tsantseni da lura wajen warware al’amuran da suka shafi ɓoyayye (Mutumin da ya yi tafiya sannan kuma ya ɗauki dogon lokaci babu labari), gadon matattu, alamuran dukiyar al’umma da kuma albashin ma’aikata. Kar a saka cutarwa da kwaɗayi a ciki. Kamar abin da ya shafi albashin ma’aikatan kuɗi na daga abin da yake ƙaruwa a gare su na kuɗi.
Duk wanda yankewa ta bayyana a gare shi (Wato duk wanda ya yanke wa wani kuɗi; wand aka iya zama albashi ko waninsa, kuma aka gane) to a tsawatar masa. Wanda kuma ya yi zalunci a cire shi. Wanda kuma ake yin ƙorafi a kansa a canja shi idan za a samu wanda zai canje shi. idan kuma ba haka ba, to sarki ya rasa amintattu.
Duk wanda kuɗi suka ƙaru a kan abin da ya dace a biya shi, to a karɓe (Ƙarin) a saka a shi a cikin gyaran al’amuran Musulmi. Idan kuma aka yi kokwanto a kai, to a rantsar da shi (Wato idan ya ce nasa ne sai a saka shi ya rantse a kan haka). Ya (Sarki) kasance a gare su (Talakawanka) kamar mai kiwon dabbobi a tsakanin mafarautan zakuna (Wato zakunan da suke farautar abinci). Dukkan ɓarna tana tare da gurɓataccen albashi.  
Aikin ma’aikatanka aikinka ne. idan ya kyautatu, ladan naku ne baki ɗaya. idan ya munana, horon yana kanku.
Game da masu burin aikata ɓarna, haƙiƙa buri yana tabbata da samuwar alamomi. Babu makawa wajen warware shi idan aka tabbatar da shi. Idan kuma ba haka ba, to sai a hukunta shi bisa dacewa gwargwadon kusancinsa da nisansa. Sannan kuma a toshe kafar aikata laifin.
Game da abin da ya shafi al’amuran abokan gaba kuwa, to babu makawa wajen warware shi ta hanyar leƙen asirin amintattu. Haƙiƙa jahilci makanta ce. Mutum ɗaya mai ido zai iya rinjayar makafi dubu. Mafi girman bala’i a gare shi, shi ne ya wofintar da talakawansa. Zargin masu zargi da yabon masu yabo, dole a warware su ta hanyar amintattu.
Babi Na Shida
Abubuwan da suka zamar masa dole ta fuskacin adalci da kuma kyautatawa. Abin da ake nufi da adalci shi ne a bai wa mai haƙƙi haƙƙinsa. Duk ɗaya ne zamowar haƙƙin nasa na ƙashin kansa da kuma na talakansa. Duk wanda baya bai wa talakawansa haƙƙin da ya shafe su to wannan ba adali ba ne.
Ita kuwa kyautatawa, ita ce ya fifita da kansa. Abin nufi shi ne ya ƙarawa duk wanda ya yi nufin ya kyautatawa; ƙari daga cikin abin yake shi ne haƙƙinsa, amma ba da rabon waninsa ba. Duk wanda ya kasance yana kyautata wa mutane ta hanyar basu fiye da abin da suka cancanta daga cikin dukiyar da dukkan jama’a suka yi tarayya a cikinta ba tare da yardarsu ba, to bai zama mai kyautatawa ba, a maimakon haka ma shi azzalumi ne. Saboda abin da ya yi kyautatawar da shi bai keɓanta da shi ba a shari’ance. Ka fahimci wannan lamarin, kar ka yi burinsa.
Adalci ne daidaita tsakanin mutane masu rigima a cikin dukkan lamuransu. Kuma kar ya karɓi sheda sai ga wanda ya kasance adali kuma yardajje; wanda babu tuhuma a kansa. Idan kuma adalcin ya wuyata, to ya lura da kwatankwacinsa ta fuskacin gaskiya tare da bayyanarta wato sanuwa a kan gaskiya. Kar ya wadatu da guda biyu, kuma ya zama akwai siyasa da lura a cikin lamarin. Sannan dole ya yi wa wanda ake ƙara bayanin dalilan da suka saka aka yi ƙararsa, sannan kuma ya kafa masa hujja idan yana nufin hukunta shi; dole ya yi masa cikakkiyar warwara game da dalilan da suka tabbatar da hukuncin a kansa. Sannan ya kafa masa hujja da cewa: “Ko kana da sauran hujja?” Idan ya ce akwai, sai ya sake yi masa warwara. Idan kuma ya ce babu, sai a hukunta shi. Kuma hukuncin ya zamo bayan an tuntuɓi malamai. Baya halasta ya hukunta koma menene sai bisa abin da ya bayyana a mazahabar limaminsa. Tabbas hukunci da wanin abin da aka saba da shi zalunci ne, sannan kuma taɓewa ce, kuma dole a warware wannan hukunci ta kowane hali.
Ikirarin manyan laifuffuka yana keɓantuwa da nau’ukan siyasa. Manyan laifuffuka kuwa su ne kamar irin su sata da kisan kai. Duk wanda aka ce ya yi sata ba tare da hujja ba, to ba zai kuɓuta daga ɗayan abubuwa uku ba:
Na Farko: Idan ya kasance ya nisanta daga abin da aka dangata shi da shi, to a yi watsi da maganar sannan kuma a ladabtar da wanda ya faɗi maganar idan wanda aka faɗi maganar a kansa ya kasance mutumin kirki ne.
Na Biyu: Idan ya kasance ya kusanci abin da aka danganta shi da shi, to dole a kama shi a tsare, a hukunta shi da bulala gwargwadon laifinsa tare da jin tsoron Allah a cikin lamarin. Wasu lokutan zai iya kuɓuta ko laifin ya tabbata a kansa, to sai ya yi rantsuwa kamar yadda aka saba. Saboda sanuwa da ya yi da kuma yawan maimaituwar maganar a kansa, hujja ce a gurin wanda ya faɗi maganar a bisa abin da aka saba da shi. Duk wanda aka yawaita yi masa horo har ya sanu da wannan, to a tsare shi har sai tubarsa ta bayyana ko kuma a aika shi ƙabari.
Na Uku: Idan ya kasance miskili ne shi, sai a tsare shi har sai alƙali ya fahimci irin halinsa, sannan a yi masa hukuncin da ya dace. Idan kuma ba haka ba, to a sake shi. Hakan zai zama siyasa tare kuma da horo da bincike; gwargwadon yadda saka ido da shaida za su iya hukunta shi. Dukkan waɗannan a yi su bisa tsoron Allah ba bisa son zuciya ba. Mutane basu taru sun zama ɗaya ba.

Duk wanda aka ce ya yi kisan kai, to dole a kama shi a tsare a matakin farko. Idan kuma laifin ya tabbata a kansa sai a hukunta shi. idan kuma ba haka ba, to sai a lura da duk wanda yake cuɗanya da su ta fuskacin nisa da kuma kusanci. Idan ya kusanta (Da laifin), to sai a tsawaita ɗaurin. Idan kuma ya nisanta sai a gaggauta sakinsa.
Dole ne babban sarki ya riƙa zama (A majalisarsa) a kowace rana domin dukkan talakawansa su riƙa samun zuwa gare shi. Ma’aikatansa da sauran masu riƙe da sarautu ba su isar masa ba. Saboda ƙorafin waɗanda yake mulka zai iya kasancewa a kansu ne. Saboda haka dole ya gargaɗe su. Idan kuma ba haka ba, to ya zama kamar kwando ga kayan cikinsa ko kuma mariƙin ƙahon saniyar tatsa. Haƙiƙa an cire nagartattun ma’aikata masu wakilci saboda koke. Wannan kuma shi ya fi kusa da jin tsoron Allah. Mafi girman bala’i a gare shi, shi ne a shiga tsakaninsa da talakawansa.
Kai sake waiwatar wannan shafi domin ƙarashen bayanin da ke cikin wannan kundin tsarin mulki mai daɗaɗɗen tarihi.
Kasuwar Kurmi
Kasuwar kurmi, kasuwar ƙasa-da-ƙasa (Wato duniya) ce a Kano. Ita ce kasuwa mafi daɗewa a ƙwaryar birnin Kano da ma kewayenta. Kusan ana iya cewa ita ta haifar da dukkanin kasuwanin Kano. Abu ne mai matuƙar wahala a iya iyakance lokacin da aka fara cinikayya a wannan kasuwa. A cikin tattaunawar da muka yi da Sarkin Kasuwar Kurmi Alhaji Abdullahi Maikano a ofishinsa da ke cikin kasuwar, ya shaida mana cewa wannan kasuwa ta kafu ne sanadiyyar kwari ko kuma kurmin Jakara wanda masunta da mafarauta suke zuwa suna gudanar da sana'o'insu mabuƙata nama da kuma kifin da suke kamawa suna zuwa su basu wani kayan su kuma su karɓi nasu. Kuma wannan zancen abin tabbatarwa ne daga tarihin yadda garin Kano ya kafu, musamman abin da ya shafi dalilin da ya kawo Bagauda Kano a matsayin sarki. Duba tarihin Kano.
Ginin Kasuwa
Sarkin Kano Muhammadu Rumfa ne ya fara kafa rumfuna a wannan kasuwa tare kuma da fara karɓar haraji (Ƙwalli, 1996; tattaunawa da Sarkin Kasuwa, 2019).
Sarkin Kano Abdullahi Bayero (1926 – 1953), shi ya sabunta kasuwar ya zamanantar da ita. Ya yi mata tashar jakuna; wannan tashar jakuna yanzu babu ita sai dai gurbinta da aka gina masallacin da ake kira Masallacin Shabbabu a gurin. Ita kuwa tashar jakai kewaye ne aka yi wanda duk mutumin da ya kawo kayansa a jaki yakan tafi wannan tasha ya ɗaure jakinsa har zuwa lokacin da zai gama cin kasuwarsa ko kuma ya sayi abin da ya kawo shi. Akwai rijiyoyi da aka tottona a cikin wannan tasha domin shayar da jakuna.
Bayan wannan kuma ya gina rumfunan kasuwa na zamani, kotu, ofishin 'yan sanda, pas-ofis da sauransu. Haka nan ma kuma ya gina tashar mota da aka fi sani da tashar Jakara duk domin wannan kasuwa da kuma walwalar 'yan kasuwa.
Rumfar Kasuwar Kurmi. An gina ta sama da shekaru tamanin da suka shuɗe
Kasuwar tana nan a tsakiyar birnin Kano. Akwai unguwanni da suke zagaye da ita kamar irin su Jakara, Bakin Zuwo, Kwanar Goda, Ƙofar Wambai, da sauransu. Dukkan waɗannan Unguwanni ana kiransu da Bakin Kasuwa a Dunƙule.
Haƙiƙa wannan kasuwa ta bada muhimmiyar gudunmawa wajen cigaban Kano ta fuskacin tattalin arziƙi da kuma ƙaruwar jama’a. Saboda a kodawane lokaci akan samu waɗanda za su zo da nufin kasuwanci amma sai su yi ‘Zuwan Sojan Badaskare’.
Duk da cewa wannan kasuwa har yanzu tana da rumfuna irin na da, to amma tana da zubi mai kyau, sannan kuma a tsare take daki-daki. Misali, akwai rukuni guda na masu sayar da littattafai ne kawai zalla da ake kira ‘yan littattafai. Akwai kuma layi guda na masu sayar da kayan adon dawaki, akwai layin masu sayar da turare. Akwai kayayyakin da ake shigowa da su kamar irin su turare, da ma wasu irin kayayyakin mutanen Nijar. Sannan kuma za ka ga namu na gargajiya.
A zamanin Turawa an yi wa wannan kasuwa gyaran fuska daga asalin yadda take. Sannan kuma kamar idan ka zo bakin hanya akwai gini irin na zamani. Musamman ‘yan littattafa.
Kayayyakin da Ake Sayarwa
Kusan a dunƙule ana iya cewa da wuya ka nemi wani abin masarufi a wannan kasuwa ka rasa, amma duk da haka kasuwa ce da ta shahara wajen sayar da kayayyakin gargajiya da suka haɗa da saƙe da ake yi wa laƙabi da farin Kano; kayan adon dawaki, kayan yaji ko kuma kayan ƙamshi da suka haɗa da citta, kananfari, masoro, da sauransu; suturar gargajiya da suka haɗa da manyan riguna, alkyabba, wundiya da sauransu; kayan yaƙi da suka haɗa da takubba, sulke da saurnasu; kayan ado na fata da suka haɗa da matashi, hula, jaka da sauransu; sinadarin haɗa turarern wuta da na ruwa da sauransu; kayan adon mata da suka haɗa da yari, tsakiya, murjani, dutsen wuya da sauransu; madubi, tozali da sauransu; sai kuma litattafai waɗanda kana iya cewa kusan yanzu su ne ma mafi rinjaye a hajar kasuwar; akwai kuma kayayyaki irin su goriba, ɗinya, kanya, zogale, da sauransu; sannan kuma akwai kayan ƙere-ƙeren gargajiya irin su fartanya, murhu, wuƙa, da sauransu.
Rumfar sayar da citta a Kasuwar Kurmi Kano
Abokan Hulɗa
Kasuwar Kurmi kasuwa ce ta duniya. Daga wannan kasuwa akwai cuɗanyar cinkayya da kusan dukkan ƙasashen Afirka. Kaɗan daga ciki akwai Ghana, Burkina Faso, Nijar, Mali, Sudan, Libiya, Kamaru, Chadi da sauransu.
Kasuwar Kantin Kwari, Kano
Wani Yanki Na Kasuwar Kantin Kwari
Kasuwar Kantin Kwari tana daga ciki daɗaɗɗu kuma kasuwannin ƙasa-da-ƙasa a cikin garinKanoa TarayyarNajeriya.
An kafa wannan kasuwa a cikin shekarar 1934. Sunan wannan kasuwar ya samo asali ne daga wani kwari mai suna Kwarin Gogau. Har yanzu akwai ɗan sauran zirin wannan kwari a cikin Fagge. Ita kuwa wannan Unguwa ta Fagge tana daga tsallaken wannan kasuwa ta Arewa. Titi ne kawai ya raba wannan kasuwa da wannan Unguwa. Kuma kusan a yanzu ma ana iya cewa sun haɗe sun zama abu guda. Saboda idan ka tsallako daga wannan kasuwar, to layin Farko na Unguwar ta Fagge daga Kudu da ita Kasuwar Kantin Kwari, idan aka tsallake titi kenan; wato Arewacin Unguwar ta Fagge, Duk shaguna ne. Misali, a ɗauka tun daga bakin silimar Filaza a runtuma Arewa har zuwa mahaɗar Kwanar Singa, duk shagunan kasuwa ne.
Alhaji Alasan Ɗantata, da Mamman Goda suna daga sahun mutanen farko waɗanda suka fara gina rumfuna a wannan kasuwa. Daga baya Ƙwarori suka zo sannan kuma sai Larabawa. Har yanzu akwai Ƙwarori a wannan kasuwa. Idan ka shiga ‘Unity Road’ da ke kasuwar kusan Kantunan su Ƙwarorin ne da kuma gidajensu a haɗe. Saboda kasantuwar su baƙi, sai suka riƙa gina bene, ƙasa kasuwa, sama kuma gidan kwana da iyalansu. Kuma har yanzu akwai sauran wannan tsarin.
Wannan kasuwa ta Kantin Kwari tana daga cikin manyan kasuwannin Kano, akwai tarin dukiya a wannan kasuwa. Cike take maƙil da sutura.
Haja
Babbar hajar da ake kasawa a wannan kasuwa ita ce sutura kamara tun daga kan yaduka, shadda, atamfofi, leshi-leshi, gyalalluka, da sauran su
Wani Yanki Na Kasuwar Kantin Kwari
Kasuwar Dawanau, Kano
Wani Yanki Na Kasuwar Dawanau
Wannan kasuwa ta Dawanau, kasuwa ce ta ƙasa-da-ƙasa wacce take a garinKan. An kafa wannan kasuwa ta Dawanau a shekarar 1985. Wannan kasuwa an samar da ita ne da nufin rage cunkoso aKasuwar Sabon Gari. Wannan kasuwa katafariyar kasuwa ce ta kayan amfanin gona, wacce aka haƙƙaƙe cewa ita ce kasuwar kayayyakin amfanin gona mafi girma a duk faɗin Afirka ta Yamma (dtMaize, 2015; CNBC, 2014; International Livestock Research Institute, 2004; Aminu, 2014; Adebayo, 2016).
Haja
Ana sayar da dukkan nau'ukan kayan amfani gona. Amma an fitar da Zoɓorodo, riɗi, ƙaro, citta, 'ya'yan tafasa, zogalai, doya, busasshiyar rogo, nau'ukan hatsi (Gero, dawa, maiwa da sauransu), barkono tsidugu, tsamiya, kuka, da sauransu.
Abokan Hulɗa
Zamowar wannan kasuwa babbar kasuwar duniya tana hulɗa da ƙasashen da suka haɗa da Amurka, Jamani, Daular Larabawa (Dubai), Ingila, Saudi Arabia, Indiya, Nijar, Togo, Jamhuriyar Binin (Kwatano), Kamaru, Chadi, Ghana, Burkina Faso, Afirka ta Tsakiya (Central Afrique), Laberiya, Mali, Libiya da sauransu.
Mota Tana Lodin Zoɓo Rodo Zuwa Ghana
Kasuwar Wafa
Nairar Najeriaya
Kasuwar Wafa, kasuwar ƙasa-da-ƙasa ce a cikin garin Kano wacce  ake gudanar da hada-hadar saye tare kuma da sayar da kuɗi zalla a cikinta. Wato kasuwa ce ta hada-hadar kuɗaɗen ƙasashen duniya. Babu wata ƙasa a duniya da ake irin wannan hada-hada wacce ba ta da dangataka da wannan kasuwa ta Wafa mai matsugunni a Unguwar Fagge a cikin birnin Kano a Najeriya.
Asali
Ana kyautata zaton cewa, wannan kasuwa ta Wafa ta samo asali ne tun kafin samun ‘yancin kan Najeriya, zamanin da Marigayi Sarkin Kano Muhammadu Sanusi I ya gina Tsohuwar Tashar Kuka, wacce ta sabauta samuwar wannan kasuwa mai ci har yau ɗin nan take cigaba da wanzuwa. Shi kuwa marigayi Sarkin Kano Muhammadu Sanusi I ya yi wa’adin mulkinsa ne daga shekarar 1953 zuwa 1963.
Amma zaman daram kuma ya faro ne daga farkon hawa mulkin Marigayi tsohon Gwamnan farar hula na farko a Kano Alhaji Muhammadu Abubakar Rimi wanda ya gina gidan jaridar Tirayomf a guribin tashar a cikin shekarar 1983 ko 1984.
Tun asali, wannan tasha, tasha ce wadda ke safarar mutanen ƙasashen waje musamman Yankin Yammaci kamar irin su garuruwan Agadas wacce a yanzu take cikin jamhuriyar Nijar; mutanen Libiya; mutanen Algeria; Mali da sauransu. Da kuma Yankuna Gabas mai nisa kamar irin su Chadi, Kamaru, Sudan da kuma sauran sassan duniya waɗanda hada-hadar wata cinikayya take kawo su Kano ko dai domin su saya ko kuma domin su sayar.
Irin waɗannan baƙi da suke shigowa daga ƙasashen waje, sun kasance suna da masauki a gefen tashar a wani yanki na Unguwar ta Fagge. Wannan masauƙi kuwa hotel ne mallakin wani mai kuɗi Alhaji Mamuda Alhassan Ɗantata kuma sunan hotel ɗin Wafa, wanda shi kansa Mamudan ya shahara da sunan hotel ɗin wato Mamuda Wafa.
Bayan haka kuma, sunan wannan hotel ɗin shi ne dai ya sake zama sunan wannan fitacciyar kasuwar hada-hadar kuɗaɗe a duniya; wato Wafa. Sannan kuma akwai ƙananan gidaje da ake amfani da su a kewayen wajen a wancan lokacin wajen gudanar da wannan sana’a ta saukar baƙi.
Sannu a hankali waɗannan rukunin gidaje aka riƙa gudanar da harkar canjin canin kuɗi a cikinsu tare kuma da saukar baƙi a cikin wasu. Amma da tafiya-ta-yi-tafiya, sai aka daina saukar kowa aka mayar da gurin ko na ce unguwar gurin canjin kuɗi zalla kamar yadda yake a yau.
Akwai wasu mashahuran mutane waɗanda sunayensu suka yi fice wajen saukar waɗannan baƙi a wancan lokacin. Daga cikin su akwai Sulen Dela, wanda yake kula da baƙin da suke fitowa daga yanki Gabas da suka haɗa da  Mutanen Chadi, Kamaru da kuma mutanen garuruwan Barebari daga nan cikin gida Najeriya.
Sai kuma Alhaji Muhammadu da Alhaji Wada Kura da suke kula da mutanen da suke fitowa daga Arewa mai nisa kamar irin su Nijar, Mali, Libiya, Algeria da sauransu.
Akwai kuma Alhaji Abdulhamidu da yake kula da mutanen da suke fitowa daga yankuna Arewa ta kusa kamar irin su Maraɗi, Yamai, da sauransu.
Sai kuma Alhaji Sani Ɗan-canji wanda aka fi sani da Alhaji Sani Cuku-Cuku yake kula da baƙin cikin gida Najeriya.
Duk baƙin da suka zo da kuɗaɗen ƙasarsu, waɗannan jama’a da sauran abokan aikinsu su suke jagorantar musayar kuɗaɗen na su zuwa na gida Najeriya domin su shiga kasuwannin da suke buƙata su sayi hajar da ta kawo su.
Haja
Babu wata haja da ake sayarwa a wannan kasuwa da ta wuce kuɗi. Kasuwar kuɗi ce zalla.
Fan ɗin Ingila
Dalar Amurka
Sai dai, suna gudanar da hulɗoɗin da suka shafi kuɗi kamar tura kuɗi da kuma karɓar kuɗi daga kowace ƙasa ta duniya kuma kowane irin kuɗi ne matuƙar dai ana buga shi a takarda. E, mana, kasan ai akwai kuɗin da ba buga shi ake yi a zahirance ba kamar Bitcoins. Kodayake a iya binciken da na gudanar ban tuntuɓe su game da wannan ba. Saboda haka tana iya yiwuwa suna hada-hadar Bitcoins ɗin ma.
Abokan Hulɗa
Kusan babu wata ƙasa a duniya wacce bata hulɗa da wannan kasuwa ta fuskacin canjin kuɗaɗe.
Kasuwar Ujile
Kasuwar Ujile, kasuwa ce ta ƙasa-da-ƙasa wacce take a garinKanowacce take aƘofar Mazugal. Tana Arewa da Ƙofa daga waje, sannan kumaGanuwar Kanotana bayanta daga Yamma. Gabanta kuma titinIbrahim Badamasi Babangidane daga Gabas. Damanta kuwa, mararrabar titin da ya fito daga ƙofa ne daga Kudu kenan. Sai kuma Arewa da ita; daga hagu kenan, tana iyaka da Filin Dalar Gyaɗa.
An kafa wannan kasuwa a tsakankanin shekarar 1953 zuwa 1960 a zamanin mulkin Sarkin KanoMuhammadu Sanusi I (1953 – 1963).
Da farkon farawa, shekaru aru-aru da suka wuce, fatake kan tafi Yankin Gwanja wadda a yau yake cikin ƙasar Ghana su sayo goro su kawoKasuwar Kurmida ke cikin birnin Kano. Wasu kuma da suke a wajen Kano sukan ajiye hajojinsu a gidaddajinsu masaya su je su saya su kai kasuwannin da suke da buƙata su sayar.
Sannu a hankali har aka gano kurmin goron da ke jahar Abekuta aNajeriyadaga baya kuma jahar Ondo. Aka sake samun ƙarin wata dama ta cinikayyar goro. Mutanen da ke harkar wannan yanki na Abekuta sukan tafi ne a kanjakunakamar yadda Alhaji Adamu Abubakar ya gaya mana a cikin tattaunawar da muka yi da shi. Wata magana da ya furta mana wacce zan so masu karatu su sani domin hikimar da ke tattare da basira irin tadabbob, ita cewa, ya ce: “Ni tushenmu daga garin Gulu ne wacce a yanzu take cikin ƙaramar hukumar Rimin Gado ajahar Kano. Kuma mahaifana sana’arsu kenan fataucin goro. To idan goronmu ya ƙare a lokacin ina ƙaramin yaron da bai haura shekara bakwai zuwa takwas ba, akan ɗoro ni a kan jaki bayan an idar da sallar Isha. Da zarar an ɗoro ni a kan jakin nan sai a ƙulle min kuɗina a cikin rigata waɗanda basu haura sule ɗaya da rabi ba. To wallahi ko ina barci a kan jakin nan zai kamo hanya tiryan-tiryan sai ya zoƘofar Kabugaya tsaya. Saboda a lokacin ana rufe ƙofofin shiga gari da daddare sai da asuba a buɗe. Ni kuma da zarar ya tsaya zan farka na san an zo Ƙofar Kabugana sauka na ɗaure shi. Lokacin akwai rijiya a Ƙofar. Idan Asuba ta yi aka yi sallah, sai sarkin ƙofa ya buɗe ƙofa kowa ya shigo gari ya tafi gurin da zai je. Ni da na shigo gari sai na wuce kai tsaye zuwa Kasuwar Kurmi na sayi kwance kuɗin daga rigata na miƙa. Sai a zuba min fakani (Duk fakani ɗaya daidai yake da ƙwarya ƙwarya ɗaya, ƙwarya ɗaya kuma ƙwayar goro ɗari kenan)  ashirin na goro a mangala ta. Kowane gefe goma-goma. Sai na hau tsakiya na zauna, sai gida”.
Lokacin da Bature ya zo, sai ya zo da fasahar jirgin ƙasa. Saboda haka sai fataken da ke zuwa wancan yankin Gwanjar Abekuta suka koma suna ɗoro goronsu daga can a taragun jirgi. Idan suka sauke a tashar jirgi, sai masaya su bisu har can su saya. To haka abin yake ga sauran kayayyaki ma da fatake suke ɗoro wa a jirgi.
Da abubuwa suka fara bunƙasa, sai masu jirgi suka ce kowa ya fice ya basu guri. Saboda haka sai iyayenmu suka tafi gurin sarki; a lokacin Mai Martaba Sarkin Kano Muhammadu Sanusi I ne yake sarauta (Kakan sarki mai ci yanzu kenan, Muhammadu Sanusi II), suka kai kokensu. Da sarki ya ji abin da ke tafe da su, sai ya ce: “To, ku tafi Ƙofar Mazugal akwai fili yana nan na gwamnati, wanda Alhassan Ɗantata ya ɗiba ya bar saura. Idan ya yi muku ku dawo ku gaya min”.
Da jama’a suka je suka ga fili ya yi musu, sai suka koma suka sanar da sarki. Sai sarki ya ce da su: “Za a je a karkasa muku kowa a bashi. A ware na gwamnati daban, a ware na ‘yan kasuwa daban.” Daga nan sarki ya sa aka gina dogwayen rumfuna “Su ne dogwayen sito-siton can da ka ke gani”, ya ce da ‘yan kasuwa: “Duk wanda ya kasa kayansa bai sayar ba, to ya ɗauke ya kai cikin waɗancan rumfuna ya adana. Sai gobe ya fito da kayansa ya sake kasawa”. Sannan kuma ya ce duk wata ga abin da za a riƙa bayarwa har mutum ya mallaka. Wannan shi ne yadda aka kafa wannan kasuwa.
Bayan an kafa kasuwar kuma, sai aka yi titin jirgi daga tasha zuwa kasuwar sannan ya zarce Filin Dalar Gyaɗa. Idan ya zo ya sauke goro, sai kuma ya ɗebi gyaɗa da shanu daigiyar kabada ake ɗaure huhun goro da ita ya tafi da su.
Huhun Goro
Saboda haka aka gina waccar karar shanu (Wacce daga baya aka gina mayanka a kusa da ita), duk a lokacin sarki Muhammadu Sanusi I aka gina su. Sai dai ita karar bata bunƙasa sosai ba. An yi wani guri da ake ajiye taragun jirgi a bakin ƙofa, sai kawai a koro shanu su shiga ciki. Sannu a hankali wannan kasuwa ta tashi ta koma Mariri.
Kayayyaki
Babu wata haja da ake kasawa a wannan kasuwa da ta wuce goro. Ana iya samun na’ukan goro da suka haɗa da Goriya (Goro mafi girma), Sara (Shi yake biye wa Goriya a girma), Farsa (Ɓarin goriya da yake rabe wa biyu da kansa), Ninu (Mafi ƙanƙatar goro) da kuma tsinta (Goro mai tsutsa kenan da ake cire wa daga cikin mai kyau).

Farsar Goro
Abokan Hulɗa
Ana hulɗa da kusan garuruwa da dama a ciki da wajen Najeriya a wannan kasuwa. Abin da ya shafi ƙasashen waje daga wannan kasuwa ana kai kaya zuwa ƙasashen da suka haɗa da Bahrain, Yemen, Saudi Arabia, Sudan, Nijar, da Chadi. Wasu kai tsaye, wasu kuma daga wasu ƙasashen ake wucewa da shi.
Wannan kasuwa tana da sauƙin zuwa. Kasantuwar ta samu kyakkyawan matsugunni. Bata da nisa da filin jirgin saman Malam Aminu Kano wanda yake na ƙasa-da-ƙasa ne. Sannan kuma bata da nisa da Tashar Mota ta Ƙofar Ruwa. Haka nan kuma bata da nisa da babbar Kasuwar Sabon Gari da ke Kano. Kuma dai tana kusa da katafariyar Kasuwar Ƙofar Wambai.
Kasuwar Ƙofar Wambai
An gina wannan kasuwa ta Ƙofar Wambai a Daf da wannan Ƙofa ta Wambai. An gina ta 1977. Dalilin gina ta shi ne sauƙaƙa cunkoson da ke akwai na Kasuwar Kantin Kwari. Wannan kasuwa tana da fasali irin na zamani. Rumfunanta na zamani ne kuma sannan tana da manyan layuka da motoci ke iya ratsawa da rana alhali kasuwa tana tsaka da ci.
Wani layi a cikin Kasuwar Ƙofar Wambai, Kano.
Wannan kasuwa ta shahara da kayayyakin sutura kamar irin su gwanjo da kuma yadudduka. Sannan kuma da takalma da jakakkuna irin na mata. Ana yin takalma, riguna, da kuma jakakkuna a wannan kasuwa.
Sannan kuma wani abin sha’awa shi ne cewa wannan kasuwa fa yanzu ta haɗe da Kasuwar Kantin Kwari. Tun daga tsallaken kasuwa daga Kudu da kuma Yamma na kan titin IBB, duk shaguna ne da masu rumfuna har zuwa Kasuwar Kantin Kwari.
Wannan kasuwa tana nan a cikin ƙwaryar birnin Kano. Arewa da ita babban masallacin idin Kano ne, titi ne ya rabasu. Yamma da ita kuma unguwar Ƙofar Wambai ce zuwa Zango. Sai Arewa da ita kuma kawai unguwar malafa, layi ne ya raba tsakaninsu. Ta Gabas kuma akwai Unguwar Fagge, wacce titin IBB ya shiga tsakaninsu.
Kasuwar Sabon Gari
An gina wannan kasuwa ta Sabon Gari 1914, amma bata kankama ba sai a cikin 1915. Ita kuma wannan kasuwa unguwar Sabon Gari ce ta samar da ita. A lokacin da aka haɗe lardunan Arewa, Kudu, da kuma Legas su ka zama abu guda, sai ya zama jama’ar Kudancin Najeriya sun taso zuwa garuruwan Arewa. To da yake akwai bambamcin al’adu da kuma addinai, sai ya zama a wancan lokacin cakuɗuwar waɗannan baƙi da kuma asalin ‘yan ƙasa ya yi wahala. A saboda haka sai aka tsugunnar da su a wannan yanki. To sai ya zama suna gudanar da ‘yar cinikayyarsu a guraren da suke. Da haka kasuwar Sabon Gari ta samu.
Wani yanki na shagunan kayan laturonik a cikin Kasuwar Sabon Gari
An sake ginata a ƙarƙashin gwamnatin Kano da gini irin na zamani a shekarar 1983. Aka gina mata rumfuna da janbulo. Wanda a wannan zamani shi ne ƙarshe wajen gini. Wannan kasuwa ita ce babbar kasuwar Kano. Ana samun dukkan wasu nau’ukan kayan masarufi, tufafi, suturu, musamman na Turawa, takalma, magunguna na Bature, da sauransu.
Wani yanki na shagunan kayan Sutura a cikin Kasuwar Sabon Gari
Kasuwar Galadima
Kasuwar Galadima guda ce daga cikin kasuwannin birnin Kano, wacce ta kafu sanadiyyar cikar ɗango da babbar Kasuwar Sabogari ta yi, kasuwar da titi ne kawai ya raba tsakaninsu.
Wannan kasuwa ta Galadima, kasuwa ce ta ƙasa-da-ƙasa duk da cewa mafiya yawan abokan hulɗarta daga ƙasashen Afirka suke musamman ma dai maƙwabtan Najeriya kamar irin su Chadi, Nijar da makamantansu.
Tsohon gwamnan Kano, marigayi Alhaji Abubukar Rimi shi ya gina wannan kasuwa a lokacin wa’adain mulkinsa da ya yi daga 1979 zuwa 1983 a matsayinsa na zaɓaɓɓen gwamnan Kano na farko sannan kuma a jamhuriyar siyasar Najeriya ta biyu. Wannan kasuwa a lokaci guda aka gina su tare da Kasuwar Dawanau. An tsungunnar da masu gudanar da sana’ar saye da kuma sayar da man girki da dukkan na’ukansa a wannan kasuwa.
Ana ganin wannan kasuwa ba za ta gaza shekaru talatin da bakwai da kafuwa ba. Kasantuwar shi marigayin ya yi mulkinsa ne daga shekarar 1979 zuwa 1983 a jamhuriyar siyasa ta biyu a tarayyar Najeriya. Kenan ko a shekararsa ta ƙarshen wa’adin mulkinsa ya ginata, to yau kasuwar tana da shekaru 37 (1982 – 2019) da kafuwa.
Hajoji
Ana sayar da nau’ukan kayayyakin da suka haɗa da manja, man gyaɗa, garin rogo, garin alabo, kifi - ɗanye da busasshe, naman dawa (Naman daji), iskar gas ta girki, sassan inji tahuna da kuma na babur da famfon ruwa da sauran kayayyaki masu tarin yawa.
Kasuwar 'Yankaba, Kano
Wani Yanki Na Kasuwa 'Yankaba
Kasuwar 'yankaba, tana daga cikin kasuwannin ƙasa-da-ƙasa da ke cikin garin Kano a Najeriya. Kasuwa ce ta hadar hadar kayan miyan da sauran kayayyakin abinci da na shayi.
An kafa wannan kasuwa a shekarar 1985. Wannan kasuwa an kafa ta ne da nufin rage cunkoso aKasuwar Sabon Gari. Wannan kasuwa katafariyar kasuwar kayan gwari ce (Kayan gwari su ne ɗanyun kaya da ke lalacewa da wuri kamar irin su tumatir, albasa, ganyayyaki, da sauransu). Kusan a kowace rana akan yi wa motoci lodi daga wannan kasuwa zuwa wasu biranen Ƙasar Nijeriya da ma zuwa ƙasashen ƙetare.
Babu wata haja da ake kasawa a wannan kasuwa ta 'Yankada da suka wuce ɗanyun kaya abin da a Hausance ake kira kayan gwari ko kuma kayan miya da suka haɗa da timatir, tattasai, albasa, barkono da saurnsu. Haka nan kuma ana samun irin su da kuma busassunsu.
Wani Yanki Na Kasuwa 'Yankaba
Abokan hulɗa
Wannan kasuwa tana mu'amala da ƙasashe da dama, daga ciki akwai: Kamaru, Ghana, Chadi da kuma Nijar.
Kasuwar 'Yankaba ta nan a kan titin Haɗeja a garin Kano.
Kasuwar Rimi
An gina wannan kasuwa a shekarar 1937. Sunan wannan kasuwa ya samo asali ne daga bishiyar da aka fara yin kasuwar a gidinta. Asalin wannan kasuwa akwai ta tun can baya zamanin wani sarki da ya zama matansa, ‘ya’yansa da bayinsa suna zuwa su yi cefane. Saboda haka ne ma wasu lokutan akan kira ta da kasuwar dole ko kasuwar Laraba.
Wannan kasuwa ta taskace kusan dukkan wani nau’i na abinci. Ana samun abincin gargajiya da na zamani. A wannan kasuwa ake samun kayayyaki kamar irin su zogale, rama, albasa, kanwa, daddawa, gero, da sauransu.
Sannan kuma a yanzu ana samun kusan dukkan kayan ƙyale-ƙyale da kayan ƙarau na mata, waɗanda suka haɗa da na gyaran ɗaki da kuma gyaran jiki. Ana samun kayayyaki kamar irin su ɗankunnen gwal, kayan yari, da sauransu. Haka nan ta ɓangaren kayan ɗaki akwai kaya irin su rose, samiru, da sauransu. Sannan kuma har yau ɗin nan mata su suka fi cin wannan kasuwa.
Kasuwar Ƙofar Ruwa
An gina wannan kasuwa a shekarar 1978. An gina wannan kasuwa da nufin rage cunkoson da ke akwai na kasuwar Sabon Gari. Kafin faruwar wannan al’amari akwai wata Sinima da ke Unguwar Sabon Gari mai suna Reɗ . To, akwai mutane masu sayar da kayayyakin da suka shafi ababen hawa. Saboda haka sai gwamnati ta gina musu waccar kasuwa ta yaye su daga wajen aka samu sarari.
Wannan kasuwa ta Ƙofar Ruwa kurmi ce ta kayayyakin ababen hawa da kuma gyaransu. Musamman ababen hawan da suka haɗa da motoci, Babura da kuma kekuna.
Kasuwar Bachirawa
Tukwanen Ƙarfe
Kasuwar Bachirawa wacce aka fi sai da ‘yan tukwane, kasuwa ce da ke Bachirawa Kwanar Ungogo kan titin Katsina, a cikin garin Kano, kuma kasuwa ce ta ƙasa-da-ƙasa wacce ake sana’antawa tare kuma da sayar da tukwanen da ake samarwa daga alminiyom. Abin da Bahaushe yake kira da tukunyar ƙarfe.
An kafa wannan kasuwa a shekarar 1990 zamanin shugabancin gwamnan soja Kanal Idris Garba a ƙarƙashin shugabancin Ibrahim Badamasi Babangida. An kafa ta da nufin tsugunnar da ‘yan Kasuwar Sabon Gari masu sana’ar ƙirar tukwanen da nufin sake samar wa su masu sana’ar ƙirar tukunya matsugunin din-din-din tare kuma da sake faɗaɗa harkokin kasuwancin jahar Kano; wato kenan wannan kasuwar kamar wani reshe ce ta Kasuwar Sabon Gari.
Sannu-sannu kasuwar ta buƙansa sakamakon canjin sheƙa da masu irin wannan sana’a suka riƙa yi daga sauran kasuwannin ciki da wajen jahar Kano kamar irin su Kasuwar Ƙofar Ruwa, garuruwan Minjibir, Ɗambatta, Katsina da sauransu.
Kayayyaki
Anna sana’anta kayayyaki da suka haɗa da tukwane masu manya, matsakaita da kuma ƙananan girma. Ana sana’anta tandodin waina, ludaya, cokula, kujerun zama na mata, sassan ababen hawa kamar mota da sauransu. Sannan kuma a wannan kasuwa ana sarrafar sinadaran tagulla, azurfa alminiyom, kwafa-waya, tutiya, da sauransu.
Tandar Ƙarfe
Abokan Hulɗa
Zamowar wannan kasuwa ta ƙasa-da-ƙasa tana hulɗa da garuruwan cikin gida Najeriya da kuma wasu ƙasashen waje. Daga cikin ƙasashen waje akwai China, Indiya, Niger, Burkina Fasso, Chadi da sauransu.
Hawan Idi
Hawa ne da sarki yake yi a ranar idi daga masallacin idi zuwa gidansa bayan an kammala dukkan abubuwan da suka dace na sallar idi. Ana yin wannan hawa a ranar idin Sallar Azumi da kuma Sallar Layya.
Sababben abu ne a gurin dukkan sarakunan Kano sukan tako da ƙafarsu daga gidansu zuwa masallacin idi domin ɗabbaƙa sunnar idi. Sannan kuma idan suka tashi komawa gida sai su canja hanya ita ma dai kamar yadda addini ya tanada. To a wajen wannan komawa gida, a nan ne sarki yake hawa doki tare da sauran mahaya da suka haɗa da dukkan sauran masu riƙe da muƙaman sarautar gargajiyar daga kan hakimai, dagatai masu unguwanni, bayi da sauransu.
Haka nan ma masu kaɗe-kaɗe da bushe-bushe suna yi ana tafiya ana karɓar gaisuwa da dandanzon mutanen da ke tsayawa jere a gefen hanya hagu da dama wasu a ƙasa wasu kuma a saman bishiyoyi, wasu a saman gidaje, wasu a saman ababen hawa, wasu na biye a ƙafa wasu kuma na biye a kan ababen hawa, masu kai komo suna yi. Abin sai wanda ya gani.
Wannan kuma shi ne yake zama mabuɗin bukukuwan salla a wannan gari na Kano da ma sauran garuruwan Ƙasar Hausa.
Sarki zai tashi daga filin idi, ya fita ta ƙofar Gabas, ya hau kan titin IBB a yanzu, a da kuma titin dogo; wato titin jirgin ƙasa, ya saka gabansa Arewa. Idan ya je ƙarshen masallaci daga Arewa, sai ya juya Yamma, ya tafi, sai ya je ƙarshen kasuwar Ƙofar Wambai sannan ya karyaka Arewa ya shiga Ƙofar Wambai, sai kuma sai ya tasa Kudu ya dawo ta Karofin Zage, ta jikin Asibitin Birni, ya shiga ta Shahuci, sannan ya isa Gidan Shatima gurin da tuni gwamna da sauran manyan baƙi suke dakon sarki. Idan ya je, sai sarki ya ja linzami ya tsaya sannan ya sauka su gaisa da gwamna da tawagarsa da kuma sauran manyan baƙi su yi wa juna barka da salla.
Bayan an gama da nan kuma sai sarki ya sake hawa sai Ƙofar Ƙwaru, inda zai je ya sauka. A nan kuma sai hakiman sarki su kai wa sarki Jafi. Ita kuwa jafi, salo ne na gaisuwa da hakimai da sauran masu riƙe da muƙaman sarauta suke zuwa ɗaya-bayan-ɗaya suna gai da sarki.

Bayan an kammala wannan gaisuwa da ake kira Jafi, sai kuma sarki ya yi wa Kanawa jawabi wanda yake a matsayin jawabin shekara-shekara. A nan kafafen yaɗa labarum da suke da wakilai a gurin za su je su naɗa su watsa a duniya. Daga nan kuma sai sarki ya shiga gida, sauran jama’a kuma kowa ya kama gabansa. Hawan Idi ya zo ƙarshe kenan.
Hawan Nassarawa
Hawa ne da sarki yake yi daga gidansa zuwa gidan sarki da ke Nassarawa sannan zuwa gidan gwamna.
Shi ne hawa na huɗu a hawan sallar Azumi. Ana yin sa a rana ta huɗu ga salla. Ranar farko Hawan Idi, rana ta biyu Hawan Daushe, rana ta uku ranar hutu, a rana ta huɗu kuma sai sarki ya yi wannan hawa.
Sarki yana fita daga gida ta Ƙofar Kudu. Daga nan sai ya saka gabansa Gabas ya hau kan Titin Jaha (State Road), ya fita ta Ƙofar Nassara, ya runtuma ya je Gidan Nassarawa sannan ya tsaya. Sai ya sauka, sauran mahaya kuma su dakwance shi. Idan ya shiga na wasu ‘yan mintuna sai kuma ya fito ya sake hawa ya wuce zuwa gidan gwamnati.
A wannan gida na gwamnati da zarar sarki ya shiga ya sauka, sai shugabannin ƙananan hukumomin Birni da Tarauni su je su yi gaisuwa ga sarki. Sannan sai gwamna da kansa ya taso ya tarbi sarki sannan su jera su zauna, su yi wa juna barka da salla. Daga nan kuma sai hakimai su gaida sarki.
Bayan sarki ya gama karɓar gaisuwar hakimai, sai kuma Wazirin Kano ya buɗe taro da addu’a. Idan kuma baya nan sai Wali, idan baya nan sai Matawalle. Sai kuma sarki ya yi jawabi sai gwamna ma ya yi nasa jawabin. Sai a rufe taro da addu’a. Sarki ya sake hawa ya fita.
Idan sarki ya fito daga gidan gwamna yana hawa kan Titin Lodge Road, ya bi ta gaban asibitin Nassara wanda a yanzu (2018) ake kira Asibin Abdullahi Wase. Sannan ya gangare zuwa jikin tashar jirgin ƙasa, ya karyaka ya je shatale-talen babban hotel ɗin santara, sannan ya sake karyakawa ya hau titin MTD, sanna ya juya dama ya faɗa Murtala Muhammad Way kamar zai tafi filin jirgin sama. Idan ya zo mararrabar Zainab Galare, sai ya saka gabansa Yamma ya nufi Kasuwar Sabon Gari. Idan ya iso shatale-talen bata; gaban kamfanin Koca-cola, sai ya tasa dama, ya yi Kudu ya hau kan titin Ibo har sai ya zo mararrabar titin Ibo-Faransa, sai ya juya Yamma ya hau kan Titin Faransa ya miƙe ɗoɗar zuwa mararrabar Titin Katsina da Gidan Jaridar Tirayom, sannan ya juya Kudu ya shiga Fagge ta Ƙofar Wafa, ta gana Kasuwar Wafa, ya miƙe Kudu maso Gabas, ya fita ta Ƙofar Abbale da ke kallon kasuwar Kantin Kwari ya yi kamar zai shiga Kasuwar Kantin Kwari sai ya tasa dama ya juya Yamma ya wuce ta Arewa da masallacin idi, ya shiga Ƙofar Mata, ya wuce Karofin Ƙofar Mata har ya kawo Masallacin Gidan Sarki sannan ya sauka.
Idan sarki ya sauka sai hakimai su yi gaisuwa kamar yadda aka saba. Bayan an gama karɓar gaisuwa kuma sai sarki ya shiga gida ta Ƙofar Fatalwa.
Hawan Daushe
Hawan Daushe, hawa ne da aka fara yin sa a zamamin sarkin Kano Usmanu I. Kamar yadda sunan yake, an yi hawan ne saboda wani shamakin sarki mai suna Haruna Daushe.
Yadda abin ya samo asali shi ne cewa, akwai wani shamakin Sarkin Kano Usman I, mai suna Haruna Daushe da ya kamu da rashin lafiyar da ta hana shi zuwa masallacin idi a ranar salla. Saboda wannan dalili sai ya zama ba a yi hawan idi da shi ba. Washegari da ya samu lafiya sai ya je zaman fada kamar yadda aka saba. Da ya je gaishe da sarki, sai yake gaya wa sarki cewa shi jiya bai samu zuwa masallaci ba ballatana ya samu hawa saboda rashin lafiya. Ya gama faɗin haka sai sarki ya tambaye shi cewa: “Yanzu ka samu lafiyar da za ka iya hawa?” Sai ya bayar da amsa da cewa ya samu. Sai sarki ya ƙara cewa da shi: “To yau za a yi maka naka hawan”.
Shike nan bayan an tashi daga zaman fada an yi sallar Azahar, sai sarki ya sa aka yi ta harba bindiga hakimai suka fito aka hau.
Da aka hau, sai sarki ya fita ta Ƙofar Ƙwaru, ya ja ya tsaya aka yi Jafi. Daga nan sai ya kaɗa linzami zuwa Yamma, sannan ya karya Kudu ya shiga Gwangwazo; wacce a wancan lokacin ake kira Tafasa, unguwar da mahaifiyar sarki; wato mai babban ɗaki take da zama. Sunanta na asali kuma shi ne A’ishatu Shekura kamar yadda ya zo a Gwangwazo (2004), yana isa ƙofar gidan sai ya tsaya, sannan ya sauka ya shiga ya gaishe ita.
Bayan sarki ya fito sai ya sake hawa ya kuma nufi Ƙofar Kudu. Da isar sa sai ya ja ya tsaya ba tare da ya sauka ba. A nan kuma sai sauran mahaya suka riƙa zuwa suna yi wa sarki jinjina. Da aka ƙare duka, sai sarki ya ja ya shiga gida sauran jama’a ma kowa ya tafi nasa gidan.
Hawan Ɗorayi
Wannan hawa shi ne cikamakon hawan bukukuwan Sallar Azumi a Kano. Ana yin sa a rana ta biyar da salla. Kenan, ranar ɗaya da biyu ana Hawan Idi da na Daushe. Rana ta uku hutu, rana ta huɗu kuma Nassarawa, sai kuma ta biyar a je Ɗorayi. Hawa ya ƙare kenan sai kuma a jira sallar layya.
Idan sarki ya yi hawa daga cikin gida a wannan rana ta Hawan Ɗorayi, yakan fito ne ta Ƙofar Ƙwaru. Daga nan sai ya saka gabansa Yamma ya hau Titin zuwa Mandwari, sai Tal’udu, sai Kwanar FCE. Sai ya karyaka Kudu ya fita ta Ƙofar Fanfo ya tsallaka titi ya shiga ya yi ta tafiya har sai ya je Ƙarshen Waya; ƙarshen kantagar tsohuwar jami’ar Bayero daga Kudu a shashen Gabas. Sannan ya raɓa ta jikin katangar Kudu ta jami’ar har sai ya je mararrabar gidan mahaukata na Ɗorayi sannan ya karyaka ya ƙarasa ƙofar gidan sarki na Ɗorayi ya ja ya tsaya. Idan ya tsaya sai hakiman sarki su riƙa zuwa da sukuwa suna jeruwa a gefen hagu da dama har sai sun gama zuwa. Sai sarki ya sauka ya bi ta tsakiyar su ya shiga gida. Sannan suma kowa ya sauka.

Bayan sarki ya ɗan huta, sai kuma ya fito fadarsa ta gidan ya zauna. Hakimai da sauran masu riƙe da muƙaman sarauta duk suma sai su fito su zo su yi gaisuwar kamar yadda aka saba a fada sannan su zauna.
Bayan fada ta tashi, sai kowa ya koma masauki. Idan aka yi sallar La’asar, sai kuma a sake hawa a koma gida. Da farko za bi ta hanyar da aka tafi har zuwa shatale-talen Ta’uludu. Idan aka zo nan, sai sarki ya karya zuwa Hagu (Arewa) ya bi titin Malam Aminu Kano har zuwa mararrabar gidan-yari da ke Gwauron Dutse, sannan ya karyaka Dama ya shiga titin gidan Nababa ɗoɗar har zuwa mararrarbar Kasuwar Kurmisannan ya karyaka zuwa Bakin Zuwo, zuwa Tudun Nufawa har zuwa mararrabar titin Soron Ɗinki sannan ya juya Kudu ya nufi gidan Shatima. Idan ya zo gidan Shatima sai ya ja ya tsaya. Hakimai su gama wuce shi suna sukuwa su je su jira shi kaɗan a Ƙofar Ƙwaru. Idan suka gama jeruwa kamar yadda suka yi a Ɗorayi hagu da dama, sai sarki ya zo ya sauka ya ratsa ta tsakiyar su ya shiga gida.
Hawan Fanisau
Hawan Fanisau shi ne cikamakon hawan da sarki yake yi a hawan Sallar Layya. Shi kuma ana yin sa a ranar huɗu ga salla.
Sarki yana hawa ya fita ta Ƙofar Ƙwaru, sannan ya shiga Soron Ɗinki, ta Makwarari, Kwanar Gabari, ‘Yan Mota, Bakin Zuwo, Ƙoƙi, sannan ya fita taƘofar Mazugal. Sai ya tasa Arewa ya bi titinIBBta gabanKasuwa Ujile, ta gaban filin Dalar Gayaɗa ya tsallaka mararrabar titin Katsina da Kasuwar Sansannin Alhazai. Ya gangara ta sansanin sojojin sama. Idan ya je ƙarshen shingen sansanin sai ya karyaka hagu ya shiga ɗoɗar har zuwa Fanisau.
Yanzu sarki ya iso Fanisau, tun fitowar sarki daga gida akwai wasu hakimai a gabansa wasu kuma a bayansa kamar yadda ake yi a hawan Ɗorayi. Hakiman gabansa za su ɓurtane da sukuwa su kai ƙofar gidan sarki na Fanisau su tsaya. Idan sarki ya zo gab da gidan a filin ƙofar gida sai ya ja ya dakata har sai sauran hakiman baya sun shige shi sun je sun yi jere da su da waɗanda suka rigaye su dama da hagu sannan sarki ya sauka ya ratsa ta tsakiyarsu ya shiga gida. Sannan suma su sauka su tafi masauki.
Bayan sarki ya ɗan huta, sai ya fito fada haka nan ma hakimai da sauran masu sarauta. Idan aka yi gaisuwa aka tashi, sai kuma a yi sallar Azahar. Ana idar da salla sai mai ta fari ya harba, sai a fara shirye-shiryen hawa har zuwa sallar la’asar. Ana idar da sallar La’asar sai sarki ya hau. Sai gida.
Ana sake dawowa ta hanyar da aka bi har zuwa Ƙofar Mazugal. Idan sarki ya shige ta Gabas ya saka gabansa Yamma, sai ya miƙe ɗoɗar har zuwa mararrabar Kwanar Dala. sannan ya tasa Kudu ya shiga kwanar Dala, ya bi ta nesa kaɗan daDutsen Dala, har zuwa Kwanar dala. Daga nan sai ‘Yan gurasa, Bakin Zuwo, Tudun Wada, Tudun Nufawa, Kwanar Goda, Marmara, zuwa mararrabar Kasuwar Mandawari. Sai kuma ya juya Gabas zuwa mararrabar Gidan Shatima. A nan zai dakata bayan dama tun kafin zuwansa hakiman gabansa sun riga su je Ƙofar Ƙwaru da sukuwa, hakiman bayansa su zo su wuce shi da sukuwa. Bayan sun gama jeruwa hagu da dama, sai sarki ya ƙarasa ya sauka ya ratsa ta tsakiyar su suna gaisuwa ana karɓa. Idan sarki ya shiga gida sai sauran mahaya su sauka su tafi nasu gidajen sai kuma shekara idan Allah ya kai mu.
Gidan Ɗanhausa
Gida ne na sarauta da sarkin Kano Abdullahi Ɗan Dabo ya gina shi a 1966. Asalin kafuwar wannan gida shi ne cewa wata rana sarki ya yi hawan kilisa, ya fita zuwa Dutsen Magwan. Da ya isa can sai ya gangara zuwa Kudu da dutsen sai ya shata wani fili sannan ya umarci sarkin gininsa da a gina masa gida a wannan waje har ma ya sake nuna gurbin da za a gina masa masallaci a gaban gidan.
Fuskar Gidan Sarkin Kano Na Nassarawa
Tun daga wannan rana aka fara gini gadan-gadan har sai da aka ɗauki tsawon watanni shida sannan aka kammala. Bayan an kammala aka sanar da sarki, sarki ya yi hawa ya je ya buɗe wannan gida nasa.
Masallacin Gidan Sarkin Kano Na Nassarawa
A kan hanyar sarki ta dawowa gida, sai ya shigo ta ƙofar da ya fita, wacce a wancan lokacin ake kiranta da ƙofar Ƙawaye. Da ya dawo sai ya ce daga wannan rana a riƙa kiranta da Ƙofar Nassarawa.
Tashar Mariri
Tasha ce da aka gina ta a cikin shekarar 1992, zamanin mulkin Arc Kabiru Ibrahim Gaya. Cinkoson motoci a Tashar Na’ibawa da kuma ƙoƙarin bunƙasa harkokin sufuri a jahar Kano ya saka aka gina wannan tasha.
Tasha ce da take a Kudu-maso-Gabashin garin Kano. Tana nan a Unguwar Mariri daga gefen Yamma da titin Wudil.
Tasha ce da take da yalwataccen sararin ajiye motoci. Ana ɗaukar jama’a zuwa garuruwan jahohin Yobe, Maiduguri, Bauchi, Gombe, Adamawa da kuma Taraba.
Dukkan garuruwan da ke kan hanyar Maiduguri idan ka wuce Azare ana samun motar zuwa garin a wannan tasha.
Garuruwa irin su Darazo, Dukku, Gombe, Kumo, Lafiyan Lamurde, Numan, Ngurore, Mubi, Jimeta, Yola har zuwa bakin iyakar Kamaru ta wannan hanyar ana samun motar zuwa garuruwan a tashar.
Hakan nan ma idan ka ɗauka daga Numan ka nufi Jalingo har zuwa Gembu akwai motar zuwa garuruwan a wannan tashar.
Sauran garuruwa irin su Biyu Damaturu, da sauransu, duk ana samun motar zuwa can a wannan tasha.
Manazarta:
Tattaunawa da Alhaji Ja’afar Abubakar Abdullahi Mariri, wanda aka fi sani da Khadimul Islam ɗin Kwankwasiyya a ranar Litinin 1 ga watan Janairun 2019.
Ziyarar gani da ido zuwa tashar.
Yaƙin Turawa
A ƙarshen shekarar 1902, zuwa farkon shekarar 1903, Rundunar sojojin Birtaniya ƙarƙashin ƙaura ko barde Morland, wanda kanal ne na soja, ta farmaki ƙasar Kano da yaƙi. Rundunar tana ɗauke da mayaƙan da yawansu ya kai dubu ɗaya da ɗari huɗu da tamanin da biyu, ɗauke da muggan makaman da suka haɗa da atilare, zungureriyar bindiga mai tsawon milmita 75 da kuma wasu bindigu na musamman.
Samun labarin zuwan Turawan ya saka sarkin Kano na zamanin; Alu Maisango ya sake sabunta ganuwa, ƙofofi da kuma gwalalon garin. An ƙara tsayi da kaurin ganuwar da ƙofofi, ta yadda a wasu guraren tsawonta yakan kai kimanin ƙafa hamsin, wasu guraren kuma ƙafa talatin. Shi kuma gwalalon aka ƙara masa faɗi.
Zaton rashin zuwan Turawan ya saka sarkin tafiya garin Sakkwato kai caffa, domin samun karɓuwa a wajen sarkin Musulmi na zamanin wato Sarki Attahiru I. Bayan sarki ya fita daga Kano, sai Turawan suka ɓullo ta garin Bebeji, garin da aka fara gwabza yaƙi da su Turawan, biyowa bayan umarnin da sarkin ya bayar cewa idan suka zo Bebejin a datse su.
Haka nan a garin Kano sarki ya tanadi mayaƙan da ko da Turawan sun zo, za su gwabza da su. Haka kuwa aka yi. Da rundunar mayaƙan Ingila suka iso Kano, sun haɗu da fushin dakarun Kano. Duk wani yunƙuri na shiga garin daga gefen sojojin ya ci tura a karon farko. Sai daga ƙarshe, mayaƙan Birtaniyan suka canja dabara, suka kewaya ta Yamma, suka ɓalla Ƙofar Kabuga, suka shiga ta cikinta.
Faruwar wannan lamari ta saka zaratan mayaƙan birnin na Kano suka dafe hula. Bayan da Turawan suka shiga garin, sai ya koma hannunsu. Duk lokacin aka yi wannan, shi sarki Alu yana kan hanyarsa ta dawowa gida labari ya iske shi a kan hanya cewa Turawa sun ci Kano.
Samun wannan labari ya saka tawagar sarki rabuwa gida biyu; sarki da wasu jama'arsa suka juya zuwa Sakkwato domin bai wa Sarki Attahiru I gudunmawar da za ta kare garin a matsayin cibiyar Daular Usmaniya daga faɗawa hannun Turawa. Ɗaya yankin kuma suka dawowa gida.
A cikin tawagar da ta dawo gida Kano, akwai Muhammadu Abbas, wanda aka naɗa a matsayin sabon sarkin Kano ƙarƙashin mulkin Turawa.
Ita kuma waccar tawaga ta sarki Alu, kafin ta shiga garin Sakkwato sai ta yi kiciɓis da sojojin da suka nufi Sakkwato da yaƙi. Saboda, haka, aka sauya masa hanya zuwa Lokoja domin gudun hijira.
Waɗannan abubuwa da suka faru, su suka tabbatar da karshen mulkin sarki Alu da kuma kawo ƙarshen zaman Kano a ƙarƙashin Daular Shehu da kuma faɗawarta hannun Turawa.

 	2 
    

    

    
